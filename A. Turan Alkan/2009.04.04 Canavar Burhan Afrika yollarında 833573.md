# Canavar Burhan Afrika yollarında

*A. Turan Alkan 2009.04.04*

<tr><td class="metin" colspan="2" style="padding-top: 20px; padding-left: 5px; padding-right: 10px;">-Şşşt, dur bakayım; biz kimiz, kimiz biz söyle bakayım! Hoop, sakın yanlış yapayım deme ha, akıllı ol ve adam gibi söyle; biz kimiz?-Valla ne bileyim abi, ne desek boş!.. Daha doğrusu duruma göre değişir! Şimdi sen birden böyle pat diye önümüze atlayıp, kimlik sorunca şeyettik biraz...</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Sen ne dersen biz oyuz abi, yeter ki kızma!
<p>-Yazıklar olsun be; daha kim olduğunuzu bile bilmiyorsunuz. Bari ben söyleyim: Biz Ahmet'iz arkadaşlar, biz Ayşe'yiz!
<p>-Ayşe misiniz? Tamam abi, sen yeter ki sinirlenme...
<p>-Sinirlenmiyorum, delikanlı olun biraz; biz biriz, biz binleriz. Yüzlerde gurur, yüreklerde zafer, gazozlarda sıkıştırılmış karbon dioksitiz. Benzinliklerde hava pompası, taş ocaklarında kompresör, sıcak mekânlarda vantilatörüz. Klimayız biz sıcaktan baygınlık geçiren yüreklere, nâneli limonatayız. Demirhindi şerbetiyiz, buzlu ayranız!.. Biiz...
<p>-Tabii abi, anlıyorum; isterseniz şuraya biraz oturup sakinleşseniz, İspanya maçları da bitti zaten...
<p>-Bitsin, biz de önümüzdeki maçlara bakarız. Biz takımız, takım. Biz hepimiz birer Canavar Burhan'ız, Berlin panteriyiz, 956'da Macarlara üç çeken ruhuz, Varna'da akıncıyız, Mohaç'ta Yeniçeri, Çaldıran'da Sipahileriz. Tarafız biz taraf!..
<p>-Taraf gazetesinden misiniz; abi baştan söylesene, ödümüzü kopardın!
<p>-Soğuk esprinin zamanı mı üleen, almayım şimdi ayağımın altına; burda önemli bir şeyden söz ediyoruz, ne diyoruz; hep yan yana, omuz omuzayız diyoruz.
<p>-Oh oh; iyi olur abi, öyleyiz tabii, çok güzel bir şey yaa...
<p>-Biz görev yeriyiz, biz alın teriyiz; 70 milyonun bayramı, bayrağıyız. Çorak bozkıra esende bahar yeliyiz ılgıt ılgıt. Hieeyyt biz milletiz be, biz memleketiz anladın mı?
<p>-Tamam abi kurbanın olayım, ne dersen oyuz tamam, maçı alamadınız diye bizi dövmeyeceksin değil mi? 
<p>-Döverim ülen canım isterse; çünkü bize ne derler?
<p>-Aman abi, ne demek; emret!
<p>-Bize amansızlar derler. Amansız ne demek; inatçı demek, gururlu demek, rakibine diz çökmeyen demek, kendi feda eden ama asla pes etmeyen demek. Kanının son damlasına kadar savaşırız biz, amansızız çünkü...
<p>-İyi ama abi, şey yani, yenilmemiş miydik?
<p>-Ne yenilmesi be, ne mağlubiyeti? Almanya mağlup olduğu için biz de mağlup sayıldık? Kim yenebilir ki bizi; amansızız biz, bugün olmadı yüz sene sonra yeneriz. Bizi yenebilirler fakat diz çöktüremezler; gururluyuz biz. Penaltı da bir halta benzemiyordu zaten, nedir öyle... Sonra hakem, ben bişey anlamadım şahsen, yürüyüşü- el-kol hareketleri filan? Yenildik mi, yenilmedik; skorda önde olabilirler fakat gururumuzu, havamızı, fiyakamızı, cart-curtumuzu engelleyemezler. Nitekim, "Dünya büyükse biz de büyüğüz".
<p>-Eyvallah abi; aynen katılıyorum; peki, dünya büyük değilse? Yani biliyorsun bunlar izâfi şeyler, neye göre büyük demek yani?
<p>-Komünist misin ülen sen, hain misin, İrlandalı mısın; istifa etmiyorum işte, etmem; amansız pes etmez, amansız kendini feda eder yine istifa edip görevden kaçmaz. Kanımızın son damlasına kadar iş başındayız; görev aşkıyla doluyuz. Hamit sakata gelmeseydi, sen konuşamazdın böyle. Hele o Volkan... Madem çıktın be mübârek, yumruklasana topu tâ Şişli'ye kadar...
<p>-Yine reklâm sektöründe olacak mısınız bu şeyden sonra?
<p>-Amansız, inatçı demek, sürekli demek, tırsmayan demek. Bizim her bir şeyimiz tamam; gazımız eksik, o da bende var şu koca milletin içinde. Bu millet için icabında yüz reklamda yine görev alırım; bendeki şu dehâ, milletime helâl olsun. Bekle bizi Afrika, Canavar Burhanlar geliyor!<br/></p></p></p></p></p></p></p></p></p></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=833573), [web.archive.org (arşiv bağlantısı)](http://web.archive.org/web/20090409011608/http://www.zaman.com.tr:80/yazar.do?yazino=833573)
