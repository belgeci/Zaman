# Yumurtaya saygı

*A. Turan Alkan 2008.11.29*

<tr><td class="metin" colspan="2" style="padding-top: 20px; padding-left: 5px; padding-right: 10px;">Kalp ve Damar Cerrahı Prof. Dr. Bingür Sönmez, pastanın üzerine sürülen yumurtayı bile yasakladığı hastalarından özür diledi ve "Yıllarca yemeyin dedik, neden şimdi yiyin diyoruz?</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p> Çünkü, son yapılan araştırmalara göre, yumurta insanlarda kan kolesterol seviyesinde önemli bir artışa yol açmıyor" dedi. Bilimsel Tavukçuluk Derneği Türkiye Şubesi'nin düzenlediği "Bilinen Yumurtanın Bilinmeyen Yönleri" sempozyumuna katılan kalp ve damar cerrahı Prof. Dr. Bingür Sönmez, yıllarca pastanın üzerine sürülen yumurtayı bile yedirmediği hastalarından özür diledi. Prof. Dr. Sönmez, "Yumurtadaki kolesterolden korkmaya gerek yok" dedi. Tarım ve Köyişleri Bakanı Mehdi Eker de, "Yumurtanın itibarının iade edilmesini saygıyla karşılıyorum" dedi.
<p>Nokta!
<p> Değerli okuyucular, yukarıda bir kısmını iktibas ettiğim habere bakıp da genelde bilim adamlarına, özelde ise bir nevi "sağlık evliyası" gibi davranarak insanların hayat tarzına müdaheleden çekinmeyen hekimlerimize itimadınızı kaybetmeyiniz; siz nereden bileceksiniz, bu gibi "özür dileriz, bir yanlışlık olmuş" itiraflarına bilim dilinde "paradigma değişikliği derler.
<p> Paradigma nedir? Paradigma, bir bilim dalında faaliyet gösteren bilim adamları cemaatinin üzerinde mutabakata vardığı ortak -ve geçici- doğrular ve değerlerin bütünüdür. 
<p> Paradigmalar bazı bilim dallarında hayli hızlı (meselâ parçacık fiziği), bazılarında ise hayli âheste (meselâ siyaset bilimi) bir tempoyla değişirler ama mutlaka değişirler. Siz ise, meselâ et, sütlâç, kebap, baklava gibi dünya nimetleri önünüze kadar servis edildiği halde yutkunup, "almayayım, doktorum yasakladı; zaten bunlar sağlığa zararlı şeyler" diye yüzünüzü ekşiterek pisi pisine aç kaldığınızla yetinirsiniz.
<p> Birkaç sene öncesine kadar o bizim bildiğimiz mis gibi tereyağı ve hatta zeytinyağı bile, "haşmetlû sağlıklı beslenme paradigması"nın yasaklar listesindeydi. Sonradan tereyağı ve zeytinyağı lobisi atağa geçip yeni araştırma fonlarına para yatırmış olmalılar ki, bu iki "ağır zanlı"nın, aslında pek de suçlu olmayabileceklerine dair bilimsel itiraflar duymaya başladık sağda-solda.
<p> Tamam, bilime hürmetimiz nâmütenâhi, diyetisyenden tırsımayan kâfir filân fakat bu arada hatırı sayılır miktarda vatandaşın da bir nevi "sağlıklı hayat maniası"na tutulduğunu da görmezlikten gelmeyelim: Gazete ve Tv'lerde sağlık köşelerini hazırlayan personel ise, sağlık konularında halkımızı terörize etmek bâbında hayli eğitici ve aydınlatmacı yayınlar yaparak bu "manie" cinsini körükleyip durmaktalar.
<p> Neyse ki hür teşebbüs diye bir sektör var; onlar, pazar paylarını daraltan bu gibi bilimsel fetvâları duyunca hemen bizim gibi secdeye kapanıp itaat etmek yerine, "dur bakalım, ne oluyor; bu rüzgâr nereden, hangi maksatla esmektedir, bilelim" diye pimpiriklenerek meselenin ters açıdan çekilmiş fotoğraflarını bir kere daha bilim adamlarının enzâr-ı dikkatine sunuyorlar.
<p> Ve neticede paradigmik devrimler işte böyle oluyor galiba...
<p> Her ne ise, ben en çok Tarım ve Köyişleri Bakanı'mızın, "Yumurtanın itibarının iade edilmesini saygıyla karşılıyorum" sözüne bayıldım; çarşaflı hanımların da CHP'ye üye olmasında hiçbir mahzur bulunmadığını açıklayarak laik siyaset kültürümüzde çok sarsıcı bir paradigma değişikliği yapan Deniz Baykal'dan sonra Sayın Mehdi Eker'in yumurtaya iade-i itibar kazandıran bu sözleri her ne kadar devede kulak mesabesinde kalıyorsa da netice itibariyle paradigma değişikliği iyi bir şeydir değerli okuyucularım.
<p> Paradigmik devrimler, göze fer, zihne nur, kalbe şifâ, batna cilâdır; esasen işkembe çorbasını tavsif eden bu tekerleme dahi kendi çapında bir halk paradigması olmakla beraber, aksi isbatlanmadığı sürece bilumum sakatat menşe'li gıdâları sofranızda -yılda bir kere, bir çorba kaşığı kadar!- bulundurmanızda mahzur görmüyorum şahsen.
<p> Yumurtacılar, haydi gözünüz aydın; kırmızı etçilerin de bombayı patlatması yakındır, bakın yazıyorum buraya!<br/></p></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=765231), [web.archive.org (arşiv bağlantısı)](http://web.archive.org/web/20081204065632/http://www.zaman.com.tr:80/yazar.do?yazino=765231)
