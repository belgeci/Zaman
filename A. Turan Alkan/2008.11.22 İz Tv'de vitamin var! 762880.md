# İz Tv'de vitamin var!

*A. Turan Alkan 2008.11.22*

<tr><td class="metin" colspan="2" style="padding-top: 20px; padding-left: 5px; padding-right: 10px;">Beykozlu Şahin Hoca'yı tanır mısınız? Tanımazsınız; az sayıdaki Beykozlu ve sporcu hariç, Şahin Hoca'yı kimse tanımaz. Kolaylıkla tahmin edeceğiniz üzere, yarım saat öncesine kadar ben de tanımıyordum; çalışmaktan bunalınca kendime güzel bir çay demleyip İz Tv'yi açtım.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p> "Hayatın Notları: Beykozlu Şahin Hoca" diye bir program. Oturup bir güzel seyrettim ve harcadığım yarım saat için İz Tv'yi kuranlara, bu belgesele emek verenlere şükran duydum.
<p>Uydu ve diğer yayın platformlarını ucuca koyunca sayısı yüzü hayli geçen Türkçe kanal seyretmek imkânımız var; bunların içinde belgeselciliği ve belgesel yayınını kendine "iş" edinen sadece İz Tv. Düşünüp taşınıyorum diyorum ki, "Türkiye'de sadece belgesel yayınlayarak bir televizyon kanalını ayakta tutmaya çalışan kişi ya çok zengin, ya mecnûn ya da belgeselciliği çok seven bir meraklı olmalı!" Bu işe biraz bulaşmış herkes, bazı kalantor kurumların siparişi üzerine çekilen belgeseller hariç, bu işten iflâh eden kimse olmadığını çok iyi bilir.
<p>Şimdi tekrar soruyorum; belgesel seyrediyor muyuz? Sizin yerinize ben cevap vereyim müsaadenizle, "belki seyredeceğiz ama bulamıyoruz ki!" Ee bulsak seyreder miyiz?
<p>Yine ben cevap vereyim: Seyretmeyiz, sıkılırız; çünkü belgesel eğlendirmez, bilgi verir, herhangi bir olayı, nesneyi, kavramı, süreci belgelendirir. Belgesel "meraklı" insanlara hitab eder...
<p>-Ne yani biz meraksız mıyız? Meraklıyız elbette; hem nasıl? Merak derecemizi göstermek için televizyonlarda hangi programların seyredilme rekoru kırdığına, gazetelerin web sayfalarında en çok hangi linklerin tıklandığına göz atmak kâfi. Bize meraksız diyenin ağzı gözü çarpılır da tekkenişîn tavasına dönüverir.
<p>Beykozlu Şahin Hoca (Köktürk) bir beden eğitimi öğretmeni imiş; Allah ömür versin, hâlâ yaşıyor, tevellüd 1924. Beykoz'da Atatürk'ten gayrı büstü dikilen tek adam. Belediyenin spor salonuna da ismi verilmiş. Ne mutlu ona ki DSP'li belediyenin verdiği ismi, halefi AKP'li belediye te'yiden taçlandırmış. Seyrettiğim belgeselin metnini yazan Nazım Alpman sansursuz.com sitesindeki yazısında diyor ki, "Öğrenciler [Beykoz Ortaokulu'nda] spor akademisi düzeyinde aktivite göstermek zorundaydı. Şahin Hoca'nın öğrencileri[nin) iyi krosçu, iyi yüksek atlamacı, iyi uzun atlamacı, iyi basketbolcu, iyi voleybolcu özetle "makul düzeyde süpermen" olmaları gerekiyordu!" ve ardından ilave ediyor, "emek verdiği öğrencilerden istediği minik bir şey vardı; şampiyonluk!"
<p>Vaktiyle bu Beykozlular İstanbul şampiyonluklarında öteki ilçelere nal toplatmışlar; sebebi bu adam: Şahin Hoca!
<p>Kamera bir Beykozlu'ya çevriliyor, diyor ki adam: "Şahin Hoca'dan çok şey öğrendik; evvela bir işi isteyince yapabileceğimizi öğretti bize". Minik bir sır.
<p>Belgeselde Beykoz Ortaokulu'nun metrûk ve perişan halini de gördüm, içim cız etti. Mülkiyeti hangi kurumun ise ihyâ ediverseler de Şahin Hoca bir daha sevinse.
<p>Reklâma giriyor farkındayım ama, "o paralı yayın platformu"na abone iseniz, 88. Kanalını sıkça ziyaret ediniz. Sıkılmayacağınızı garanti ederim. Belgesel yapmak, eskilerin tâbiriyle neredeyse "meccâni", hatta zararına bir iş; yayınlamaya gelince, korkarım üste para bile veriyorlar; yani biz İz Tv'yi çokça seyredersek kanalın sahibini, yapımcıları zengin edecek değiliz; sadece onlara mânevi bir lezzet duygusu telkin edeceğiz; daha iyisini, daha güzelini yapmak için daha çok didinecek, arkalarında kendilerinden sonra da yaşayacak çok değerli "belge"ler bırakacaklar.
<p>Belgesel seyrediniz; asıl vitamin belgeselde var.<br/></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=762880), [web.archive.org (arşiv bağlantısı)](http://web.archive.org/web/20081229013506/http://www.zaman.com.tr:80/yazar.do?yazino=762880)
