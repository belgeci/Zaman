# Dooonk!

*A. Turan Alkan 2007.09.18*

<tr><td class="metin" colspan="2" style="padding-top: 20px; padding-left: 5px; ">Hocam vaziyet aynen şöyle; ben anlatayım, siz kefâret gerektirir mi hüküm veriniz: Bakın hâlâ kendime gelebilmiş sayılmam, bir elimle yavaş yavaş kendimi toparlamaya çalışırken öteki elimle size bu yazıyı kaleme almaktayım.</td></tr><tr><td class="metin" colspan="2" style="padding-top: 20px; padding-left: 5px; ">
<div id="haberMetinDiv"><p>
<p>Sevgili Atatürkçü Düşünce Derneği Balıkesir şubesi başkanı Sayın Mürüvvet Keleş, ders yılı açılmadan önce, her sene mûtadı üzre yaptığı gibi o sene yayınlanan ve sevgili Milli Eğitim Bakanlığı tarafından bedava dağıtılıp orta dereceli okullarda okutulan bütün Türkiye Cumhuriyeti İnkılap tarihi kitaplarını bir araya getiriyor.
<p>Başlıyor karşılaştırmaya...
<p>Serhat boylarında vatan beklemek gibi bir şey bu hizmet; sağolsun!
<p>Neyi neyle karşılaştırdığını haberin detaylarında bulabiliyoruz. Hürriyet refikimizin internet ortamında çektiği manşete binaen Bayan Keleş, 8. sınıflarda okutulan İnkılap tarihi kitaplarında bir gariplik sezmiş.
<p>Var.., bir gariplik var ama ne?..
<p>Arşivden geçen sene okutulan kitabı çıkarıyor; kitap, sevgili Ökkeş Kurt'un yazdığı, sevgili Yeni Çizgi yayınlarının bastığı bir eser fakat bu sene durup dururken kitap değişmiş (acaba neden? Bir kitap niçin durup dururken değiştirilir arkadaşlar, bir düşünün; cinayet gibi bir şey!). Yerine bu defa sevgili Prizma yayınlarının bastığı ve Sevgili Nuri Yavuz'un kaleme aldığı İnkılap tarihi kitabı dağıtılmış...
<p>Bak seeen; niçin acaba? Sayın Keleş de, "dur bakalım, bu işin altında bir Çapanoğlu var ama nedir; az sonra anlarız" diye düşünmüş olmalı; netekim, çok geçmeden acı gerçek, olanca çıplaklığı ile "doonk" diye ortaya çıkıvermiş.
<p>Tansiyonu, şekeri olanları ikaz ediyorum; Ramazandır, oruçtur demeyip herkes tedbirini alsın, çünkü ben okuduktan sonra yarım saat kendime gelemedim şahsen, Oracığa düşüp kalmışım. 
<p>Oruç araya gitti fakat mesele mühim; şöyle ki:
<p>Sayın Mürüvvet Keleş iki kitabı karşılaştırıyor; konu başlıkları, bölümler aynı: Bak bak bak!., sıkıysa farklı bir bölüm açmaya cesaret etselerdi de boylarının ölçülerini alsaydık. Değiştirmeye yeltenemezler, çünkü kutsal ve korunmuş -mübarek ve mahfuz- bir outline'dır o!
<p>Ancaaak! Kitabın 5. bölümünde "Türk İnkılabı" başlıklı kısımdaki okuma metninde yer alan Nutuk'un yerinde yeller esmekte. Zaten haberin başlığı da öyle: "Nutuk'u çıkardılar". Ne demek Nutuk'u çıkardılar, Nutuk dediğin lâakal iki ciltlik koca eser. Hangi ders kitabına sığar ki diye düşünürken anlıyoruz ki çıkarılan nutuk, bizim bildiğimiz Nutuk değil, Atatürk'ün 10. Yıl Nutku'dur.
<p>Yav arkadaşlar, şu cesarete bakar mısınız; bunlar bu cür'eti kimden alıyorlar dersiniz ey sevgili ehl-i vatan; bakındı hele şu işe... Sayın Mürüvvet Hanım diyor ki, "aynı durumu 2004'te yaşamıştık. Tepkiler üzerine 2005'te tekrar kitaba konulmuştu".
<p>Yazarken bile kolumun tüyleri ürperiyor, dimdik oluyor fakat yazmak zorundayım. Bu yapılan şey başta milli birlik ve bağımsızlığımız olmak üzere, mevcut ve müstakbel anayasanın ilk dört maddesine, Atatürk ilke ve inkılaplarına, dine, kitaba, BM sözleşmesine, temel insanlık hukukuna ve Cenevre konvansiyonuna tamamen -değilse bile kısmen- aykırı, sinsi, sansarca bir planın küçük bir parçasıdır. Kimbilir daha geride bunun gibi ufak-tefek görünen nice sinsi karşı devrimci plan hazırlanmakta!..
<p>Bugün 10. yıl nutkunu çıkarırsınız kitaptan; ertesi sene başka bir şey tırtıklarsınız; elinizden gelse dersin adını da değiştirir, "Bir Osmanlı Paşasının transformasyon hamleleri" felan yaparsınız!
<p>Sinirden başıma ağrı girmiş; bu kadarı da olmaz ki canım.
<p>Neyse ki Sayın Mürüvvet hanımlar var; neyse ki her sene "kirâmen kâtibîn" melekleri gibi bütün ders kitaplarını tarıyor ve milli varlığa düşman cemiyetleri ayıklayıp ipliğini pazara çıkarıyorlar.
<p>Şimdi hocam, bu durumda orucum faziletiyle beraber toptan güme gittiğine göre yerine 61 mi icab eder; yoksa kendini kazâ etmekle durumu kurtarır mıyız?</p>
</p></p></p></p></p></p></p></p></p></p></p></p></p></p></p></p></p></div>
<br/></td></tr>

Kaynak: [zaman.com.tr](http://zaman.com.tr/yazar.do?yazino=589789), [web.archive.org (arşiv bağlantısı)](http://web.archive.org/web/20100818212444/http://www.zaman.com.tr:80/yazar.do?yazino=589789)
