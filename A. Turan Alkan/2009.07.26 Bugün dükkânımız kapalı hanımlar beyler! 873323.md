# Bugün dükkânımız kapalı hanımlar beyler!

*A. Turan Alkan 2009.07.26*

<tr><td class="metin" colspan="2" style="padding-top: 20px; padding-left: 5px; padding-right: 10px;">Değerli okuyucular, bu hafta köşemi, gazetemizin genç muhabir stajyerlerine vermeyi düşündüğüm bir dersin notlarına ayırmış bulunuyorum. "</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Magazin gazeteciliğinin püf noktaları ve magazin haberlerini kaleme alma tekniği konusunda örnekli bir analiz" başlığı altında hazırladığım bu bilimsel eseri aslında sizlere göstermek istemezdim fakat, ani bir program değişikliği sebebiyle derse yetişemeyince burada yayınlamak zorunda kaldım. Şimdi siz lütfen bu köşeyi bırakıp gazetenin başka köşeleriyle, başka yazar arkadaşlarla ilgileniniz. Yazının bundan sonraki kısmı sizi ilgilendirmiyor ve okumanızı katiyyen tavsiye etmem.
<p>Nitekim aşağıdaki metinler, güzeller güzeli bir gazetemizin geçen 'hafta sonu' yayınlanan güzeller güzeli bir magazin ekinden şahıs ve yer adları kısaltılarak iktibas edilmiştir. Parantez içindeki ibâreler bana aittir.
<p>Dersimiz başlıyor; şöyle ki:
<p>*
<p><b>1-Güneş banyosu yaptı.</b>
<p>(Dünya üzerinde herhangi bir insanın güneş banyosu yapması galiba ilk defa haber olmaktadır. Sadece bu sebeple olsa bile bu haberi önemli bir gazetecilik başarısı saymamız gerekiyor; aklınızda bulunsun; böyle başlık koyarsanız ilk gün kovulursunuz!)
<p>İşadamı EA'nın kardeşi EA, eşi H hanım ve arkadaşlarıyla tatilde.
<p>(Bu altbaşlığın, sadece adı geçen kişileri ilgilendirdiğini zannediyorsanız fena halde aldanıyorsunuz demektir. Bu haber başlığı, görünenin aksine kozmik, ezoterik ve kontinental bir mahiyet taşıyor; uyanık olunuz.)
<p>Eşinin basında mayolu fotoğraflarının çıkmasından hoşlanmayan E Bey, "Bravo, işte bir Anadolu insanı" diyerek erkenden bunalıma girmeyiniz; zira sizin görmediğiniz bu haber, renkli fotoğraflarla detaylandırılmıştır. Nasıl oluyor da böyle oluyor diye ilgili fotoğrafı merak ediyorsanız, sükunetle okumaya devam ediniz) bu yüzden H hanımı ve arkadaşlarını alıp tekne ile açık denizlere çıkıyor. İşte bugünlerden birinde EA teknenin bir ucunda tavla atarken H hanım ise bir kız arkadaşı ile güneş banyosu yapıyordu (Şimdi siz fotoğrafta EA'nın birisiyle tavla oynarken çekilmiş fotoğrafı olduğunu zannedebilirsiniz; oysaki tavla hadisesini sadece yazıyla öğreniyoruz). Doğum sonrası hızla kilo veren ama hâlâ ideal formuna kavuşamayan H hanım bu yüzden mayo giyiyordu (Evet, doğru tahmin, bu detay fotoğrafla belgelendirilmiştir; tavla fotoğrafıyla kimse ilgilenmez ama mayo?). Zaman zaman kız arkadaşlarından yardım isteyip kremlenen A, fotoğraflarının çekildiğinden habersiz görüntülendi.
<p>(İdeal formuna henüz kavuşamayan bir hanımın mayo giyiyor olması mantıksız görünüyor; gündelik entariyi tercih etmesi gerekirdi fakat yanılıyorsunuz; bu haber metnindeki mayo kelimesi, bikini, hatta cüretkâr bikini kavramının zıddı, hatta antitezi olarak seçilmiştir. Bir magazin gazeteci işte böyle geniş kültürlü olmak zorundadır.)
<p>*
<p><b>2- Hâlâ manken gibi.</b>
<p>Bu yaz Bodrum'un pabucunu dama atan Çeşme'nin (Basınımızın en çok önem verdiği konulardan biri de Bodrum'la Çeşme arasındaki rekabettir ve bu iki belde her sene kıyasıya çekişirler; demek ki bu senenin favorisi Çeşme'dir ve Bodrum'u tercih edenler, bunu daha önce tahmin edemedikleri için fena halde krize girmiş durumdadır) ünlüler kervanına (Bu ifadeden ünlülerin daima bir kervanla gezdikleri sonucunu çıkarabilir miyiz; çıkarabiliriz!) manken GD de katıldı. İşadamı eşi AA ile (Dikkatinizi çekerim, adam hem işadamı, hem de mankenin eşi; fevkalade ilginç bir ayrıntı; başlıbaşına haber, müthiş!) Alaçatı'da bir restoranda (O hangi restorandır bilmek, hiç olmazsa o restoranın önünden geçerek büyük sevaba nail olmak isteriz) yemek yiyen D, minik kızı S'yi ise evde bırakmıştı (El kadar çocuğu tek başına evde bırakmışlar gibi görünüyor fakat bu yazış kusurudur, dikkat!). Eşiyle başbaşa Alaçatı sokaklarının tadını çıkaran ünlü mankenin düzgün fiziği ise öylesine dikkat çekiciydi ki, kimse beş ay önce anne olduğuna inanamazdı (Bu konuda haberi yazan gazetecinin geniş çaplı bir kamuoyu araştırması yaptığına şüphe etmemelisiniz!). Öte yandan Alaçatı'da bir mağazada şapka deneyen GD hiçbirini beğenmedi (İşte haberin canalıcı yeri; koca mağazada ünlü mankenin bir şapka bile beğenmemesi doğrusu bin yılda rastlanacak bir olay! Gazetecilik budur arkadaşlar!)
<p>*
<p><b>3- S Bebek suya girdi.</b>
<p>(Lütfen heyecanlanmayınız; bu haber, S Bebeğin büyüyüp önce anne, sonra nine olduğunda torunlarını kucağına alıp albümü açarak, "işte çocuklar, benim suya girdiğim ilk an" diyebilmesi için yazılmış, görüntülenmiş, editör denetiminden sonra sayfadaki yerini almış olmalıdır; siz aynı şeyi yaparsanız aç kalırsınız)
<p> PA ile YA'nın altı aylık kızları S, çıktığı ilk tatilinde su ile tanıştı. (Tesadüfe bakınız sevgili stajyer arkadaşlarım; heyecandan tansiyonum yükseldi, çıktığı ilk tatilde su ile tanışmak olağanüstü bir şey; aklıma gemilerin tersanede ilk defa denize indirilmesi için yapılan törenler geliverdi hemen nedense!)
<p>Geçtiğimiz ocak ayında dünyaya gelen kızları S'yi de yanlarına alarak Bodrum'un yolunu tutan çift (Öyle anlaşılıyor ki bu çift, bu senenin gözde tatil yerinin Bodrum değil de Çeşme olduğundan habersizdir; ne kadar banal bir durum?), denizin ve güneşin tadını çıkarıyor. Geçtiğimiz günlerde Yalıkavak'taki XB'ye gelen A'lar, kızlarını da ilk kez burada denize soktular (S için küçük ise de, Türkiye, Ortadoğu, Balkanlar ve Avrupa için büyük bir adım!). Annesiyle aynı renkte mayo giyen (inanılmaz, incredible bir şey; işte detay gazeteciliği!) minik S, ayakları denize ilk değdiğinde hiç korkmadı (Aferin minik S; olağanüstü bir ayrıntı daha!). Kızlarının suyla tanışmasından dolayı hayli mutlu görünen çift, bu anın çok özel olduğunu söyledi.
<p>*
<p><b>4- L'den geleneksel şov.</b>
<p>Girdiği polemikler ve renkli kişiliğiye her daim dikkat çekmeyi başaran seksi şarkıcı LM, sevgili OE ile yollarını ayırdıktan sonra soluğu Bodrum'da aldı (İnanılır gibi değil; buyrunuz, dünyadan habersiz tatilci zihniyeti yine karşımızda!). Geçtiğimiz gün Gündoğan'daki İstanbul Palace Otel'in beach'inde görüntülediğimiz M, (Lâf aramızda otelin beachi lâfını ilk defa duyduğum ve okuduğum için ne olduğunu çıkaramadım; galiba havuzun kenarı demek istiyor olmalı) güneşin ve denizin (Pardon, galiba bu beach, otelin deniz kıyısındaki bahçesine verilen isimdir; siz böyle cahillikler yapmayınız bâri) tadını çıkardı. M, her yıl olduğu gibi objektiflere geleneksel (Gelenek iyidir, geleneksel daha iyidir; bundan kırk sene önce İsmet Paşa da omuzdan askılı 940 model mayosunu giyip halka açık plajlardan birinde geleneksel bir denize çivileme atlayışı yapardı; bu da öyle bir şey olsa gerek) seksi pozlarını vermeyi de ihmal etmedi (Affedersiniz; bunca yıllık okur-yazar geçinirim; geleneksel seksi poz nedir tam çıkaramadım. Gazete ekindeki fotoğrafta mayolu, pardon bikinili bir hanım görünüyor ama bunun neresi gelenekseldir, erbabına sorunuz mutlaka). Şarkıcının denize makyajlı ve güneş gözlükleriyle girmesi de dikkat çekti (Oh my God, inanılmaz rezalet!). Bu tutumu etraftakiler tarafından gülüşmelere sebep olurken "L şov başladı" yorumlarına sebep oldu.
<p>(Muhabirin son cümleyi, etraftan gülümşelere sebep oldu" diye bağlaması, söz konusu şarkıcı ve geleneksel bikinili hanım kızımıza hayli kızgın olduğunu gösteriyor. Vardır bir sebebi fakat biz bilemeyiz; siz siz olunuz, haber nesnesi ile dalga geçmeyiniz!)<br/></p></p></p></p></p></p></p></p></p></p></p></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=873323), [web.archive.org (arşiv bağlantısı)](http://web.archive.org/web/20090901194317/http://www.zaman.com.tr:80/yazar.do?yazino=873323)
