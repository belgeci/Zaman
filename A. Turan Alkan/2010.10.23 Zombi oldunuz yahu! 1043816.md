# Zombi oldunuz yahu!

*A. Turan Alkan 2010.10.23*

<tr><td class="metin" colspan="2" style="padding-top: 20px; padding-left: 5px; ">CHP, ortaklaşa hayatımızda kapladığı yeri ve anlamı nasıl açıklar bilemiyorum. Onlar düşünedursunlar ben kendi cevabımı vereyim; bunun en basit açıklaması, Bergson'un "Élan vital" kavramında bulunabilir; yani her canlı organizmanın hayata tutunmak için kendi tâkatini aşan bir enerjiyle atılım göstermesi.</td></tr><tr><td class="metin" colspan="2" style="padding-top: 20px; padding-left: 5px; ">
<div id="haberMetinDiv"><p>
<p>Meselâ 100 yaşındaki Celâl Bayar'ın gazeteci Mehmet Barlas'a röportaj verirken Barlas'ın, "Bunu yazabilir miyim?" diye sorması üzerine, "Olmaz, ilerde bunları ben kitaplaştıracağım" diye aksilenmesi aslında müthiş bir hayat hamlesidir; Barlas buna "Yaşama heyecanı" diyor.
<p>Referandumda uğradığı bayıltıcı mağlubiyetin etkisinden çabuk sıyrılan CHP'miz de, Cumhuriyet mitolocyasının Zümrüdüankası gibi şâhâne bir "Élan vital" örneği sergileyip küllerinden doğarak hükümeti bir kere daha başörtüsü punduna getirmeyi başardı.
<p>Ha, nereden aklıma geldi; Hüseyin Akbaş isminde Tokatlı bir milli pehlivanımız vardı bizim 60'lı yıllarda; bir bacağı bâriz derecede sakat olan Akbaş'ın güreşte en büyük oyunu, kendini pek tanımayan rakibine sakat bacağını bile bile kaptırdıktan sonra kündeyi doldurarak adamcağızı cin çarpmışa çevirmesiymiş; öyle derler hep. CHP ise ne zaman milletten esaslı bir künde yiyip alta düşse, "Başörtüsünü biz çözeriz" dümeniyle iktidar partilerini heyecana getirip fırsattan istifade soluğu mahkemede alıyor. Türk siyasi hayatı değil, dört başı bayındır Kemal Sunal komedisi yahu...
<p>"Tamam, başörtüsünü çözelim ama karşılığında estek de isteriz, köstek de isteriz; ayrıca balıklar kavağa çıksın, Konya'ya deniz getirilsin, herkes içinden namaz kılsın. Başbakan samimi ise yerçekimi ve enerjinin sakınımı kanunlarını da değiştirsin..." yollu oyalayıcı lâflarla rakibinin zihnini karıştırmayı başardı yine.
<p>Tamam ömrünü uzatıyor, moralini yüksek tutuyor, taraftarlarına heyecan aşılıyor ama buraya yazıyorum işte, CHP'nin yeni başörtüsü atraksiyonu, AK Parti'ye önümüzdeki seçimlerde en azından beş puanlık bir halk desteği daha hediye etmek anlamına geliyor. CHP, ne zaman "AK Parti'yi kazıkladık" diye sevindirik olsa, açılan sandıklardan fırlayan boksör eldiveninin sersemleştirici darbesiyle "Groggy" (yarı baygın; bizde galât eseri olarak "Kroke" tabir edilir) durumuna gelip, "Bana çarpan kamyonun plâkasını alan bir hayırsever yok mu?" diye kendini acındırıyor. CHP, ne zaman groggy vaziyete düşse, "Türbanı biz çözeriz; gelin uzlaşalım" diye birden ona saymaya başlıyor; bu esnada kendisini destekleyen seyircilerden gelen, "Dayan koçum arkandayız" veya biraz daha ayrıntılı şekliyle, "Yükseköğretim kurumlarındaki öğrencilerin giyimlerini düzenlerken türban kullanımına dinsel inanç nedeniyle geçerlilik tanımak, kamu hukuku alanındaki bir düzenlemeyi dinsel esaslara dayandırma suretiyle laiklik ilkesine aykırılık oluşturur" seslerinin serinletici havlu tesiri yapmasıyla ayağa kalkar gibi oluyor ki...
<p>Hoppala, yine bir seçim zamanı gelmiş oluyor; hakem, "Boks" diye bağırıyor. Ardından, "Gümmm..." Yedi renkte yanıp sönen yıldızlar, çakan şimşekler... Anne ben nerdeyim; bahar geldi, kelebekler uçuyor...
<p>Şu AK Partilileri anaları Kadir Gecesi doğurmuş olmalı; hiçbir şey yapmasalar bile CHP'nin damarına bastığı milletin öfkesi, yağ-bal olup iktidara yaramakta. Yahu anlayın artık, yok yere icat ettiğiniz başörtüsü yasağı sizin lânetiniz oldu; sürünüyorsunuz!
<p>Avcının biri, "Tam vuracaktım ama tüfek ateş almadı, aslan beni yedi" deyince öteki, "İyi de, nasıl yaşıyorsun?" diye sorunca ne demişti hani?
<p>- Sen buna yaşamak mı diyorsun kardeşim?
<p>CHP'nin hayat hamlesi de bu hesap işte. İyi de, zombi oldunuz yahu! 
<p>t.alkan@zaman.com.tr</p>
</p></p></p></p></p></p></p></p></p></p></p></div>
<br/></td></tr>

Kaynak: [zaman.com.tr](http://zaman.com.tr/yazar.do?yazino=1043816), [web.archive.org (arşiv bağlantısı)](http://web.archive.org/web/20101029011817/http://zaman.com.tr:80/yazar.do?yazino=1043816)
