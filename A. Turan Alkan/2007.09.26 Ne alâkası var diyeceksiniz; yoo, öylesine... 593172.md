# Ne alâkası var diyeceksiniz; yoo, öylesine...

*A. Turan Alkan 2007.09.26*

<tr><td class="metin" colspan="2" style="padding-top: 20px; padding-left: 5px; ">Ne ilgisi var diyeceksiniz ama belki de vardır bir ilgisi: O güne kadar kimsenin ekip biçmediği, hep yabani otların yeşerdiği bir arazi parçasını bahçe haline getiren tanıdığım, köstebeklerden şikâyetçi,-Keratalar diyor, "seçip seçip öyle yiyorlar patatesi, kabağı, kavunu; ağızlarının tadını biliyorlar."</td></tr><tr><td class="metin" colspan="2" style="padding-top: 20px; padding-left: 5px; ">
<div id="haberMetinDiv"><p>
<p>Deliklere hortumla su verip hayvanları araziden uzaklaştırmak meselesi konuşuldu; karşı çıktık, "olur mu yahu, sen gelip köstebeğin yüz binlerce yıldır yaşadığı yere ev kuruyor, bahçe ekiyor, hayat alanlarına saldırıyorsun; iki kök patatesini kemirdi diye öldürmeli mi hayvanı; suçlu biziz, mâsum o!"
<p>Bu fikir modern çevreci anlayışın bakış açısına pek uygun görünse de doğru değil; çünkü insanı tabiatın dışında mütalaa ediyor; halbuki insan da köstebek gibi ekosistemin bir üyesi. Dolayısıyla çevre kirlenmesi diye kızdığımız şey, aslında insan faaliyetlerinin tabiatta bıraktığı iz. Köstebek deliği kadar tabii, ancak bir köstebek deliği kadar sevimsiz.
<p>Ne ilgisi var diyeceksiniz; hiç ilgisi yok ama öyle aklıma geldi; gülümsedim. Bundan yıllarca ama yıllarca önce köyün birinde nadirattan bir evlilik bağı kuruluyor. Erkek Sünni, kız ise Alevi. İstisnâdan da olsa hâlâ böyle evlilikleri duyuyoruz. Arada aşk olunca engeller aşılabiliyor.
<p>Neyse, iki genç insanın farklı mezheplere mensup olması bir ârıza çıkarmıyor görünürde; gül gibi geçinip gidiyorlar.
<p>O senelerde Ramazan yazın en uzun günlerine denk gelmiş. Geçim rençberlik üstüne; nimet, geçimlik tarlada yatıyor. Harman zamanı gelmiş; yediden yetmişe herkes deli gibi didinerek harmanı kaldırma derdinde. Dolayısıyla "kazâ ederiz bire; savm u salâtın kazâsı var" diye ahali orucu yemekte.
<p>Bir kişi hariç; kim?
<p>Bildiniz!
<p>Bizim tâze gelin oruç yemek ne kelime, canını dişine takıp tutuyor. Üstelik oruç tutuyorum diye de işten kaytarıyor demesinler diye gündelik işinin birbuçuk misli yükün altına girmekte.
<p>Köydekilerin namazda niyazda pek gözü yok. Çoğu cumadan cumaya alnı secde görenlerden; vakit sektirmeden camide saf tutan birkaç yaşlıdan başka vaziyet böyle...
<p>Bir kişi hariç; kim? Bildiniz!
<p>Bizim Alevi gelin beş vakti bütün sünnetleriyle edâ ettiği gibi, Kuşluk, Evvâbin gibi nâfileleri de sekitmemekte.
<p>Hâsılı Sünni köyün tabii ahengi içinde yaşanagelen dine karşı kayıtsızlık hadiselerinin hiçbirine iltifat etmiyor Alevi gelinimiz..
<p>Ne alâkası var şimdi diyeceksiniz?
<p>Hiç alâkası yok ama duyunca pek güldüm, hatta tek başına kalıp hatırladıkça yine güldüm. Galip ihtimâl siz bu kadar gülünç bulmayacaksınız!
<p>Adamın biri kafaya takmış, "denizaltı nasıl oluyor da suyun altında gittiği halde batmıyor?" Aklı yetenlerin verdiği cevapları tatminkâr bulmamış, derken mahallenin en âkil kişisi çağırmış bunu yanına,
<p>-Bak demiş, şurada bir havuz veya göl olsa; seni tutup suyun içine bassam, bir yerine su kaçar mı?
<p>-Yoo demiş bizim meraklı,
<p>Adam, "hah" demiş; "azizim; sistem, aynı sistem!"
<p>Ne alâkası var diyeceksiniz; hiç alâkası yok fakat bendeniz, yüksek müsaadelerinizle bayrama kadar kepenkleri indirip dinlenmek, biraz yazı perhizi yapmak arzusundayım. Nasipse yeniden mülâki oluruz efendim.</p>
</p></p></p></p></p></p></p></p></p></p></p></p></p></p></p></p></p></p></p></div>
<br/></td></tr>

Kaynak: [zaman.com.tr](http://zaman.com.tr/yazar.do?yazino=593172), [web.archive.org (arşiv bağlantısı)](http://web.archive.org/web/20100818212449/http://www.zaman.com.tr:80/yazar.do?yazino=593172)
