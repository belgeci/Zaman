# Anaaa!

*A. Turan Alkan 2009.02.22*

<tr><td class="metin" colspan="2" style="padding-top: 20px; padding-left: 5px; ">Sevgili okuyucular, içinizden haylicesi gerek hac vesilesiyle, gerek umre gezileri için Suudi Arabistan'a uçakla gidip gelmiş olmalıdır; şimdi sizlerden bu uçak seyahati ile ilgili hatıralarınızı tazeleyerek aşağıdaki suale cevap vermenizi rica edeceğim. Soru şöyle:- Suudi Arabistan'a uçakla gider veya dönerken, yolculuk esnasında hangi hizmetin eksikliğini hissettiniz?</td></tr><tr><td class="metin" colspan="2" style="padding-top: 20px; padding-left: 5px; "><p>Siz dersinizi çalışadurun, ben bu konu hakkında önemli bir görgü şahitliğinden bahis açarak imtihanda başarılı olmanız için küçük bir kopya vereceğim.
<p>*
<p>Tarih 3 Şubat. Ankara'dan kalkan bir uçak, içindeki önemli adamlarla Suudi Arabistan'ın başkenti Riyad'a gitmek üzere yola koyuluyor.
<p>Uçakta Cumhurbaşkanı Abdullah Gül var; bakanlar var, işadamları var, bazı gazeteciler var (buraya bir mim koyuyoruz; ilerde lâzım olacak!)
<p>Riyad uçuşu takriben 3 saat. Uçak, tırmanışını tamamlayıp düz uçuşa geçtikten sonra "kemer bağlayınız" lambası sönüyor, hafiften bir müzik yayını başlıyor. Önemli misafirler ağırlayan kabin ekibi, dolapları açarak servis arabalarını harekete geçiriyorlar.
<p>Önemli yolculardan biri (aslında uçaktakilerin hepsi VİP veya CİP sınıfından önemli yolcu; tarifeli seferden bahsetmiyoruz burada), evet yolculardan biri yemek servisi başlamadan önce "troley"e şöyle bir göz atıyor.
<p>Lâf aramızda, ben bu troley'in ne demek olduğunu bilmiyorum. "Olsa olsa şudur" diye sözlükten "trolley" kelimesine bakınca, söz dağarcığıma yeni bir kavram daha ilâve etmenin hazzını yaşadım. Trolley, mâlumunuz üzre az önce bahsettiğim tekerlekli servis arabası demekmiş.
<p>Neyse, önemli yolcu "troley"e göz atıyor. Anaaa!
<p>Alkollü içki görünmüyor! Yolcumuz işkilleniyor; hani uçak benzin almadan havalansa belki o kadar önemli değil fakat, koca uçakta içki olmaması akıl alacak gibi bir durum değil. Hemen yanında oturan usta gazeteci sınıfından bir ağabeyine açıyor bu vahim eksikliği,
<p>- Abi, sanırım alkollü içki servisi yok!
<p>- Niye olmasın ki, diye cevaplıyor usta gazeteci. Bunun üzerine önemli yolcu (aslında o bir gazeteci) hostese soruyor,
<p>- Alkollü içki servisiniz yok mu?
<p>- Yok efendim!
<p>- Neyçün yok?
<p>Hostes diyor ki, "Suudi Arabistan'ın koyduğu kurallar gereği Riyad'a kalkan uçaklara alkollü içki yüklenmiyor."
<p>Şimdi bir dakika duraklayıp, şu vaziyetin rezaletine bakalım aziz okuyucularım; Suudi Arabistan'a gidiyorsunuz; birkaç saat sonra Riyad'a ineceksiniz ama havadayken olsun şöyle iki tek atıp rahatlama imkânı bulamıyorsunuz koca uçakta. İnsan böyle bir ortamda kendini nasıl "star gibi" hissedebilir ki?
<p>Devam edelim, bizim gazetecilerimiz "fikr-i takib" sahibidir. Riyad'daki ikinci günün akşamı, Türkiye'nin Riyad Büyükelçisi'nin Cumhurbaşkanı şerefine düzenlediği resepsiyona giderken kendi aralarında diyorlar ki, "Bu akşam garanti viski içeriz".
<p>- Nası içeriz abi, burası Suudi Arabistan?
<p>- Merak etme sen, Büyükelçilik, devletler hukukunda vatan toprağı sayılır; orada alkollü içki serbest olsa gerektir.
<p>Fakat, fakat o da ne? Anaaa! Resepsiyonda da içki yok!
<p>- Sayın büyükelçim burada alkollü içki servisi konusunda kural nedir?
<p>Büyükelçi kibar adam, diplomat adam; usûl-i münasiple diyor ki, "Yabancı konukları ağırladığımız davetlerde alkollü içki ikram ediyoruz. Sadece Türkleri ağırlıyorsak alkollü içki ikramı yapmıyoruz."
<p>- Niyeküne? (Aslında gazetecimiz, "Bunun özel bir sebebi var mı?" diye soruyor, siz anlamazsınız diye ben Türkçe'ye çeviriyorum)
<p>Büyükelçi diyor ki, "Suudi Arabistan'a karşı nezaketsizlik yapmak istemiyoruz."
<p>Bu kısmı yazmamış ama belli ki içkisiz geçen o birkaç günün hicranını unutamayan gazetecimiz, meselenin peşini bırakmamaya kararlıdır. Dönüş uçağında meseleyi, bu defa uçaklar konusunda ihtisas sahibi bir başka gazeteciye soruyor,
<p>- Dünyanın herhangi bir noktasından Riyad'a kalkan uçakların hepsi için 'içki yüklemeyin' kuralı söz konusu mudur? Uzman gazeteci, konuyu THY yetkililerine soruyor; meğerse Riyad, Cidde, Mekke, yani Suudi Arabistan'daki hangi uçuş noktası olursa olsun, uçakta alkollü içki bulundurulur imiş. Mesela Cidde'ye inildiğinde içinde alkollü içki bulunan troleylere "seal" adlı plastik kilit takılırmış. Suudi Arabistan'ın gümrük yetkilileri, gerektiğinde kapalı olup olmadığını denetlermiş. Cidde'den kalkışta "seal" açılıp, isteyen yolculara alkollü içki servisi gerçekleştirilirmiş. THY yönetimi ise dereyi geçip çayda boğulmayalım, mühürle kilitle uğraşmayalım diye "Suudi Arabistan'a uçuşlarda alkollü içki servisi olmayacak." kararı almış.
<p>Bu bilgi kendi başına yeterince dikkat çekici ama bir ayrıntıya takıldım; bizim bildiğimiz Mekke'de ne havaalanı ne de havayolu hizmeti bulunmuyor; Mekke'ye en yakın havaalanı Cidde diye biliyoruz; "yanılmış olmayalım" diye araştırıyoruz. Anaaa! Evet Mekke'nin doğusunda küçük bir havaalanı var ama yolcu hizmeti verilmiyormuş; belli ki özel ve küçük uçaklar için yapılmış ufak bir şey!
<p>*
<p>İmdiii sevgili okuyucular, olur a Suudi Arabistan'a giderken uçakta canınız çeker, bulamayınca canınız sıkılır filan diye bu küçük ayrıntıyı hafızanızın bir köşesinde saklamanızı rica ediyorum.
<p>Durum böyle böyle böyle!..
<p><i><b>t.alkan@zaman.com.tr</b></i><br/></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=817848), [web.archive.org (arşiv bağlantısı)](http://web.archive.org/web/20100214160609/http://www.zaman.com.tr:80/yazar.do?yazino=817848)
