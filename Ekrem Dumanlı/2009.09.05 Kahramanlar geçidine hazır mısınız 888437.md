# Kahramanlar geçidine hazır mısınız?

*Ekrem Dumanlı 2009.09.05*

<tr><td class="metin" colspan="2" style="padding-top: 20px; padding-left: 5px; padding-right: 10px;">Şöyle bir soru yöneltilse: 'Superman'in gerçek hayatta var olduğuna inanıyor musunuz?' Sanırım bütün cevaplar aynı olur: 'Tabii ki gerçek hayatta böyle biri yok.'</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Ancak soru az değiştirilip şöyle sorulsa: 'Superman'in hayatımızda yeri var mı?' Sanırım herkesten aynı seda yükselir: 'Olmaz mı, hem de nasıl!' Superman karakterinin sadece bizim hayatımızda derin izlerinin var olduğunu söylemek de imkansız. O, kuşaklar boyunca hep vardı ve her millet üzerinde tesir gücünü göstermişti. Aslında o bir semboldür; gücün sembolü. İnsanlığın başı derde girdiğinde(!) sıradan bir gazeteci olan Clark Kent, gözden kaybolur ve göğsünde 'S' yazan arması ve uçmasına neden olan pelerini ile beşerin yardımına koşar. Yok olan Kripton gezegeninden dünyaya gönderilmiş bir kahramandır o. Yunan mitolojisinde yer alan yarı Tanrı varlıklar gibi olağanüstü meziyetlerle bezenmiş Superman'i milyonlarca insan izlemiş ve sinemanın bu yenilgi bilmeyen karakteri, pek çok kuşağa rol model olmuştur.
<p>Superman hayali bir karakter de Örümcek Adam gerçek mi? Hayır. Ama etkileyici. Güya bir örümcek, adamı ısırınca o adama örümceğe ait bazı özellikler bulaşır. Adam, tıpkı Superman gibi, mağdurların, mazlumların, çaresizlerin kurtarıcısı olur. Ellerinden örümcek ağı gibi ipler fışkırır; o ağlar sayesinde en kalabalık şehirlerin en yüksek binalarını aşar ve 'kötüler'e gereken dersi verir. Batman, kahraman olmaya bir yarasanın ısırmasıyla başlar. Tıpkı Örümcek Adam gibi o da ısırıldığı mahlûktan süper güçler devşirir. Aslında bir şekilde insanüstü güce eren kahramanların ortak bir özelliği vardır: 'Kötü adamlar'a dersini vermek ve yeryüzünü tehditlerden korumak. İzleyicilerin (özellikle rol model arama çağındaki insanların) hayranlıkla takip ettiği bu karakterler, nedense hep Amerika'da çıkar ve bu ülkenin meşhur bir şehrinde insanoğlunun istikbali kurtarılır...
<p>Superman, Spiderman, Batman, İron Man, X-Man... Bazıları buna şakayla karışık bir 'man' daha ekler: Megolaman. Tabii ki şaka. Ancak belli çağrışımları olan bir şaka... Çünkü sonu man (adam) ile biten kahramanların yansıttığı karakterleri hayatın gerçekleriyle tartıya çıkarsanız, (bir bakıma) karşınıza çok sayıda 'megolaman' çıkar. Erkek egemenliğinin sembolü sayılabilecek bu tipler aslında 'süper güç Amerika'nın sembolüdür.
<p><b>Sinemada gerçek kahramanlar da var</b>
<p>Beyazperdedeki süper kahramanların hepsi olağanüstü varlıklardan oluşmuyor kuşkusuz. Diğer 'ben-i adem' gibi etten kemikten yaratılmış, rüzgardan yağmurdan, kardan boradan etkilenen karakterler de var sinema sahnelerinde. Epik sinema tadında sunulan benzer filmlerdeki kahramanların ortak özelliği yine Amerikalı olmaları ve insanlığı kurtaracak cesaret ve donanıma sahip bulunmalarıdır. Hiç şüphesiz, en akılda kalan Amerikalı kahraman Rambo'dur. İlk filmde bir Vietnam savaşçısının kurulu düzen tarafından horlanması ve hoyrat polisler tarafından zulme uğraması anlatılır. Küçük bir kasaba, kısa süre içinde savaş alanına döner. Neyse ki imdada Rambo'nun komutanı yetişir ve kanuna teslim olmasını sağlar. Filmin sonundaki sahne, senaryonun esas alındığı kitaba uygun değildir. Jean Michael Valantin'e göre (Hollywood, Pentagon ve Washington/Babı Ali Kültür Yayıncılığı) bu filmdeki mesaj ile 'Amerika yerli yerindedir, yeni bir ilişki kurmayı sembolize eden Reagancı muhafazakâr devrimle örtüşmektedir'. Buradan iz sürersek Rambo'nun 2. filmde Vietnam'a gidip orada esir kalanları kurtarması adeta bir alternatif (ve tabii ki fantastik) tarih arayışıdır ki; Vietnam'daki fiili hezimeti reddeden benzer filmler çekilmiştir. Mesela 1984 yapımı Missing in Actwion filmi de alternatif tarih sunuyor. Chuck Norris, Vietnam'ın en acımasız işkencelerinden kurtulmayı başarıyor, müthiş bir kahramanlık sergiliyordu. Rambo'nun Vietnam'dan sonra Afganistan'a gitmesi, orada da 'kurtarıcılık' yapması ile ABD'nin milli güvenlik politikası arasında ilişki kuranlar olmuştur şüphesiz. Rambo rollerinin unutulmaz aktörü Sylvester Stallone'nin Rocky tipindeki beyaz Amerikalı kahramanı da atlamamak gerekir. Hele acımasız bir Rus boksörle Moskova'da yaptığı boks maçını kahramanlar ve ulusal semboller üzerinden bir daha okumak gerekir. Maç boyunca sopa yiyen ve salondaki herkes tarafından yuhalanan Amerikalı boksörün son bir hamle ile makineleştirilmiş Rus'u nakavt etmesi, önemli bir mesajdır. Sovyet yetkililerin bile ayakta alkışlamak zorunda kaldığı ve salondaki herkesin kanaat değiştirip saygı duyduğu Rocky, artık sadece hayal mahsulü bir sinema karakteri değildir çünkü.
<p>Türk sinemasının kendine özgü kahramanları yoktur. 1960'lı yılların ortasında başlayan, 1970'lerde altın çağını yaşayan kahramanların ortak özelliği ise tarihten derlenmiş gibi gözüken efsanelere dayanmasıdır. Battal Gazi, Kara Murat, Karaoğlan, Tarkan, Malkoçoğlu, Köroğlu... Tarkan dışındaki karakterlerin hepsi Müslüman'dır. Eskilerin ustûre dediği efsanelerle bezenmiş kahramanlarımız "Kahpe Bizans"a karşı mücadele veren, zindanlara düşen, işkencelere maruz kalan (bu arada prensesle aşk yaşayan(!)) insanlardır. Türk sinemasının kahramanları modern hayatın içinde yoktur. Polat Alemdar, müstesna. O, hem epik unsurlarla donanmış bir "hero" hem de modern tuzaklara karşı mücadele eden bir adam. "Gençler Polat'ı rol model alıyor" diyerek isyanı basanlar, bir bakıma, önemli bir gerçeği göz ardı ediyorlar: Kahramanın hem bu çağda yaşıyor olması hem de "muhteşem" bir cesaret ortaya koyarak kendini "vatan için feda etmesi", genç kuşaklar için inandırıcı ve cazip geliyor.
<p>Vakıa, Çetin İnanç'ın yönettiği, senaryosunu Cüneyt Arkın'ın kaleme aldığı Dünyayı Kurtaran Adam'da kahramanımız modern çağın icaplarına münasip bir rol oynayarak Superman tarzı bir karakter sergiliyor. Ancak hem seyirciden hem de eleştirmenlerden Star Wars'ı andıran sahneler yüzünden (tabii ki 1982'deki imkânsızlıklarla) ti'ye alınıyor. Komedi karakterimiz Turist Ömer'in Uzay Yolu'ndan ilham alan(!) bir filmde ortaya koyduğu bir tablo var ama her şey absürt bir çizgide cereyan ediyor.
<p>Aslında modern zamanların içinden çıkarılacak (en azından yirminci yüzyıldan derlenecek) çok sayıda epik sinema karakteri bulunmaktadır; ancak bizim sinemamızın böyle bir gündemi olmamıştır. Oysa General Patton'u anlatan bir film 7 Oscar ödülüne layık görülebilmiştir. El âlem Patton'u çeker de Türk sinemacısı Edirne Müdafii Şükrü Paşa'yı ya da Medine Müdafii Fahrettin Paşa'yı yahut Plevne Müdafii Osman Paşa'yı vs. filme alamaz mı? Direnişiyle, çözülüşüyle, asaletiyle...
<p>Yakın tarihten kahraman derlemenin zor bir tarafı daha var: Karakterlerin beyazperdeye taşınması, çoğu kez Mustafa Kemal karizmasına takılıyor. Atatürk'ün silah arkadaşlarını bile sinemaya aktarmak (muhtemel dayatmalardan duyulan endişeyle) kolay gözükmüyor. Mustafa Kemal'i beyazperdeye taşımak bile meşakkatli. Aşırı Kemalist yaklaşımlar yüzünden Atatürk'ü konu alan film yapmak bile ürkütücü geliyor insanlara. Çünkü sinemacı Gazi'yi insanî yönleriyle de arz etmek istese (Can Dündar'ın belgeselinde olduğu gibi) yemediği zılgıt kalmayacak. Atatürk dışında bir portreye odaklansa "Atatürk'ten niye bahsedilmedi" diye ortaya çıkacak bir sürü absürt adam var. Hal böyle olunca bizde bir Patton filmi de çekilemez...
<p><b>"Biz 20 adam dövünce şaklabanlık oluyor (Matrix) dövünce felsefe."</b>
<p>Sinemada kahramanlar oluşturmak (ister hayalî isterse tarihî bir portre üzerinden yapılsın) sanıldığı kadar kolay değil. Ne mazimizle barışık durumdayız ne bugünümüzle. Batı bunu yapıyor oysa. Önce kahramanlar oluşturuyor, sonra o kahramanların özellikleriyle insanlarda erdem duygusunu derinleştiriyor. O derinleştirme sırasında yapılan kültürel dayatmanın hatta emperyal propagandanın eleştirisi tabii ki yapılabilir ve yapılmalıdır; ancak bunun yapılması, epik sinemanın bıraktığı derin izleri takip etmeye mani değil. Bir tarafta yoktan kahramanlar üretiliyor ve nesiller boyu rol modeller öneriliyor; diğer tarafta onca zengin malzemeye rağmen hiçbir örnek insan üretilemiyorsa ortada bir zihniyet problemi var demektir. Hazine-i Hassa'nın tam göbeğinde oturup sefalet yaşanıyorsa tabii ki bir kısmetsizlikten söz edilebilir. Bizim sinemamızdaki kısmetsizlik katı pozitivizmden, modası çoktan geçmiş rasyonalizmden kaynaklanıyor. Hayal, gerçek, masal, efsane, rüya, fizik, metafizik gibi pek çok ilham kaynağının beyazperdeye yansıtılması gerekiyor ki pozitivizme ait çocuksu bir laboratuvar içinde sıkışıp kalmayalım.
<p>Ne demiş Cüneyt Arkın: "Biz 20 adam dövünce şaklabanlık oluyor, (Matrix) dövünce felsefe." Malkoçoğlu, Battal Gazi gibi filmlerin tartışılmaz aktörü Arkın hem haklı hem haksız. Haklı; çünkü bazı abartılı sahneleri bizimkiler yapınca millet kıkır kıkır gülüyor. O gülüşmelere sebep olacak altyapı eksikliği ve teknolojik yetersizlik görmezden geliniyor. Arkın haksız. Çünkü el âlem en abartılı sahnelere bile ince işçilik katıyor, onu felsefî arka planlarla besliyor. Bizimkilerinki demirciliğe benziyorsa onlarınki kuyumculuğa benziyor. Ve Türk sinemasının artık kuyumculuğa yönelmesi gerekiyor; yani ustalığa, estetiğe, ince işçiliğe, mücevherciliğe. O süreç başladığında, eminim, tadına doyum olmaz filmler seyredeceğiz; üstelik her alanda, dramada, macerada, epik sinemada...
<p><p align="center"><img src="http://web.archive.org/web/20091005030552im_/http://medya.zaman.com.tr/2009/09/05/dumanli01.jpg"/>
<p><p align="center"><img src="http://web.archive.org/web/20091005030552im_/http://medya.zaman.com.tr/2009/09/05/dumanli02.jpg"/>
<p><p align="center"><img src="http://web.archive.org/web/20091005030552im_/http://medya.zaman.com.tr/2009/09/05/dumanli03.jpg"/><br/></p></p></p></p></p></p></p></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=888437), [web.archive.org (arşiv bağlantısı)](http://web.archive.org/web/20091005030552/http://www.zaman.com.tr:80/yazar.do?yazino=888437)
