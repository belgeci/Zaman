# 2009'un medya sınavları

*Ekrem Dumanlı 2009.01.05*

<td class="columnist-detail">
<p>Yeni bir yıla girdik; sıkıntılarla, umutlarla. Beyaz bir sayfa açtık; yaşananlardan ders alarak. Karşımıza neler çıkacak onu tam kestiremiyoruz; çünkü problemlerin önceden hesaplanabildiği bir ülke değil burası. Her gün yeni bir krizle uyanabiliriz.</p>
<p>
<div id="haberMetinDiv">
<p> Zaten Türkiye'ye yatırım yapmak isteyenler bu yüzden endişe taşıyor. 'Ne olacağı belli olmayan bir ülke'den, 'istikrar içinde büyüyen ve gelişen bir ülke' haline gelebilmek için daha çok demokrasiye ihtiyacımız var. Belirsiz ve değişken krizlerimizi bir yana bıraksak bile, 2009'un zor bir sene olacağını söylemek mümkün. Karşılaşacağımız hadiseler üzerine şimdiden kafa yormak, sıkıntıları daha rasyonel tedbirlerle karşılamak anlamına gelir. Bu yıl bizi bekleyen önemli konulara kısaca değinip geçelim. 
<p><b>1- GLOBAL EKONOMİK KRİZ</b>
<p>Yüzyılın en büyük krizi yaşanıyor. Bu krizden etkilenmeyen ülke yok. Amerika, İngiltere, Almanya, Rusya... Bankacılık sistemi altüst oldu. Borsalar tepetaklak. Devasa şirketler battı. Bazı şirketler ise devletlerin desteğiyle ancak hayatta kalabiliyor. Batmak üzere olan bir şirketi oksijen çadırına almak, kapitalizmin ruhuna aykırı. Özel şirketleri kamu malı haline getirmek ve bu yolla ekonomiyi ayakta tutmak, liberal ekonomi sisteminin temellerinin inkârı demek. Bütün bunlar yaşanıyor; hem de kapitalizmin tapınağı sayılabilecek ülkelerde. Türkiye'nin bundan etkilenmesi normal. Tuhaf olan şu ki; birileri bu kadar yaygın ve derin bir krizi bile küçük siyasî menfaatlere dönüştürmenin telaşını yaşıyor. Bu, iktidar-muhalefet gevezeliğine feda edilecek bir konu değil ki! Daha bütüncül bakmak, siyaset üstü yaklaşımlar ortaya koymak gerekiyor. Dünyayı dört bir yandan saran bir ahtapotla topyekûn mücadele etmek varken, meseleyi haber bültenlerine ajitasyon malzemesi yapmak, sorumlu gazeteciliğe yakışmıyor. Tabii ki sıkıntılar anlatılacak; ancak çareler aranarak, çözüm yolları ifade edilerek. Modern anlamdaki medyanın sorumluluğu, felaket tellallığı yapmasından ziyade, sorunlara akılcı çözümler önermesidir. Sabahtan akşama negatif enerji üretmek, doğru muhalefet yapmak anlamına gelmiyor. Aklıselimin temsilcisi olmak, yapıcı eleştirilerle yol gösterici misyon üstlenmek, entelektüel birikim gerekiyor. 2009'da bu birikim de test edilecek; medyatik cazgırlarla tefekkür münadileri arasındaki fark, daha da belirgin hale gelecek...
<p><b>2- SEÇİMLER VE HAKPERESTLİK TESTİ</b>
<p>Bu ülkede her seçim, medya için hakperestlik sınavıdır. Maalesef seçim tarihleri yaklaştıkça seçmenin kimyasını bozmaya yönelik bir hava oluşturma telaşı yaşanır. Bazı gazete ve televizyonlar, seçmenin iradesini etkilemeye yönelik yoğun bir bombardımana başlar. Bu, o kadar göstere göstere yapılır ki; sonuçta vatandaşın canına tak eder ve medyanın dayatmasına sandıkta isyan eder. Bu nedenledir ki seçimlerin çok önemli bir yekûnunda medyanın desteklediği partiler hezimete uğramış, mağdur ettikleri de zafer yaşamıştır. Oysa bütün medya kuruluşları, seçmenin iradesine saygı göstermeli ve meseleyi kendi tabii mecrasında kabul etmeli. Çünkü bugün bir seçimden yenilgiyle çıkan, yarın halkın umudu haline gelebilir. Tersi de olabilir. Sorumluluk alanını aşarak siyaset mühendisliğine soyunmak, gazeteciliğe itibar kazandırmıyor; aksine onu günlük siyasetin borazanı haline getiriyor ve değer kaybetmesine neden oluyor. Yalan-yanlış haberler, tek taraflı yorumlar, akıl ve mantık dışı analizler, halkın zekâsını da hafife alıyor. Zannediliyor ki; vatandaş, hangi haberin hangi amaçla yapıldığını anlamıyor. Öyle değil. Bu milletin sezgisi, bilgisinin de önündedir. Hakperest olmanın getirdiği istiğna ve itibar varken güdümlü gazetecilik yapmanın kime, ne faydası olabilir ki!
<p><b>3- AVRUPA BİRLİĞİ SÜRECİ</b>
<p>Başbakan Tayyip Erdoğan, önümüzdeki günlerde Brüksel'e gidiyor. Herkesin 'AB reformları durma noktasına geldi' eleştirilerinin yapıldığı zamana denk gelen ve iki gün sürecek olan çıkarma, bir sürecin ilk adımı gibi gözüküyor. TRT'nin Kürtçe yayınlara başlaması da 2009'daki reform ibresinin tabii bir göstergesi. AB projesi bir hükümet projesi değil; devlet projesidir. Bu nedenle de şu ana kadar alınan mesafede 3 Kasım 2002 seçimleri öncesindeki iktidarda yer alan DSP, ANAP ve MHP'nin de payı büyük. Atatürk'ün 'muasır medeniyetler' diye ifade ettiği ve bugün AB projesine denk gelen hedefin bu yıl büyük zorluklardan geçeceği aşikar. Ne var ki bu konu da günlük siyasete gereğinden fazla alet ediliyor. Şu ana kadar yapılan en makul eleştiri, AB reform sürecinin yavaşladığı iddiasıdır. Şimdi hükümet, AB yolunda heyecanları yeniden ateşlemek istiyor. Sadece heyecan yetmiyor; bir de karşılaşacağımız problemler var. Başta Kıbrıs olmak üzere zor bir süreç yaşanacak. Son yıllarda yaşanan siyasî krizlerden dolayı AB, Türkiye'nin gündeminden düşmüştü. Şimdi yeni bir dönem başlıyor. Bakalım düne kadar haklı bir bakış açısıyla 'Niçin AB reform süreci buzdolabına kaldırıldı?' diyenler, süreç yeniden canlandığında meseleyi partiler üstü görebilecek mi? 
<p><b>4- SİVİL-BÜROKRASİ DENGESİ</b>
<p>Demokratik ülkelerdeki yetki ve sorumluluk paylaşımı belli bir netliğe kavuşmuş olmasına rağmen, ülkemizde hâlâ gelgitler yaşanabiliyor. 2007, asker-sivil ilişkileri açısından kayıp bir zaman dilimiydi mesela. Hiç de gereği yokken Genelkurmay Başkanlığı web sitesinden muhtıra yayımlandı mesela. 367 diye bir saçmalık çıkarıldı ve cumhurbaşkanlığı seçimleri bambaşka bir mecraya sürüklendi. 2008'de asker, daha olgun davrandı ve kendini siyasî polemiklerden uzak tuttu. Bu, doğru ve yerinde bir davranıştı. Çünkü bu milletin askerine duyduğu sevgi, onun siyasete karışmayıp aslî ve kutsî işini yapmasına bağlıdır. Tarih boyunca bu, böyledir. 2008'in en tuhaf bürokratik eğilimlerini yargı (özellikle de üst yargı) ortaya koydu. Gerçekte böyle bir durum söz konusu olmasa bile imaj şudur: 'Üst yargının bir bölümü kendini siyasî bir parti gibi konumlandırıyor ve adalet dağıtma yerine siyasete yön vermeye kalkıyor.' Bir diğer tehlikeli imaj da şudur: 'Üst yargıda kendi anayasal rolüne razı olmayanlar, bazen kendi alanlarını aşacak siyasî açılımlara giriyor; bazen de bir başka üst yargı kurumunun yetkilerini kendi üzerine alacak atılımlarda bulunuyor.' Kim ne derse desin, manzara hoş değil. Korkarım ki bu tablo 2009'da da sürecek. Hukuk dünyasının da sık sık ifade ettiği gibi köklü bir yargı reformuna ihtiyaç var. Ancak, günlük siyasetin kısır çekişmelerine takılanların, bu kadar hayatî bir konuyu nasıl ele alacağı tam bilinemiyor. Oysa bu ülke ya tam demokrasiye geçecek ya da vesayet sistemi eşliğinde çadır tiyatrosunda ömür törpüleyecek...
<p><b>5- ERGENEKON'DAN ÇIKIŞ</b>
<p>Yakın siyasî tarihimizin en önemli gelişmesi Ergenekon davasıdır. Yüzyılın davasıdır bu. İddialar çok büyük, ele geçirilen deliller ürpertici. Sanıklar, darbe teşebbüsünden adam öldürmeye kadar uzanan bir yığın suçlamayla karşı karşıya. İçlerinde emekli üst düzey komutanlar, emniyet yetkilileri, öğretim görevlileri, medya yönetici ve mensupları bulunuyor. Bombalar, silahlar, krokiler, suikast hazırlıkları... Ve şaşılacak bir manzara: Susurluk çetesi ortaya çıktığında yeri göğü inletenler Ergenekon davası karşısında suskun, mahcup, ürkek... Anlaşılması zor bu manzara, medyanın da kan kaybetmesine neden oluyor, siyasetin de. Bu açıdan bakıldığında 2008 bazı gazete ve televizyonlar için hiç de iyi geçmedi. Her konuda aslanlar gibi kükreyen ve bunu bağımsız gazetecilik imajına vurgu yapmak için kullananların Ergenekon davasındaki suskunluğu çeşitli şüphelere (hatta aşırı dozda eleştirilere) yol açtı. 2009, Ergenekon davası için daha kritik bir yargı sürecine dönüşecek. Sanıkların dinlenmesine devam ediliyor. Gizli tanıklara daha sıra gelmedi. Kamuoyu, davanın hukuk kuralları içinde sürmesini istiyor ve davayı yakından takip ediyor. Millete bu kadar mal olmuş bir adlî vakayı görmezden gelme, sulandırma, magazinleştirme çalışmaları da gözlerden kaçmıyor. Bu yılın en büyük medya sınavı, yine Ergenekon olacak; çünkü bu dava, kimin ne kadar demokrasi istediğini de gözler önüne seriyor...
<br/>
<p align="center"><img border="0" src="http://web.archive.org/web/20111122191624im_/http://medya.zaman.com.tr/2009/01/05/satis.jpg"/>
</p></p></p></p></p></p></p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=791870), [web.archive.org (arşiv bağlantısı)](http://web.archive.org/web/20111122191624/http://www.zaman.com.tr:80/yazar.do?yazino=791870)
