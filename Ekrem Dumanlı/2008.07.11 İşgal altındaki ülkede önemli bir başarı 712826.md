# İşgal altındaki ülkede önemli bir başarı

*Ekrem Dumanlı 2008.07.11*

<tr><td class="metin" colspan="2" style="padding-top: 20px; padding-left: 5px; padding-right: 10px;">Başbakan Tayyip Erdoğan dün önemli bir gezi için Irak'taydı. Bir grup gazeteciyle beraber takip ettiğimiz gezi, sabahın erken saatlerinde Ankara Esenboğa'dan yola çıkmamızla başladı.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Irak Uluslararası Havalimanı'nda Erdoğan'ı Irak Cumhuriyeti Başbakanı El Maliki karşıladı. Irak Başbakanı'nın yanında bakanları da vardı. Askerî bir törenle karşılanan Başbakan Erdoğan'a ve diplomatik heyetimize yönelik olağanüstü güvenlik tedbirleri alınmıştı. 
<p> Havaalanından yola çıkan heyetimizin ilk durağı Maliki'nin resmî konutu. Havaalanı ile konut arasındaki gördüklerimiz işgal altında bir ülkede olduğumuzu yeterince hatırlatıyor. Her adım başı silahlı askerlere rastlıyorsunuz. Ağır silahlar taşıyan askerlerin eli her an tetiğe gidecekmiş gibi duruyor. Yol boyunca gördüğümüz en çarpıcı duygu tedirginlik. Yol kenarındaki yerleşim merkezlerine yaklaştığımızda güvenlik tedbirleri inanılmaz boyutlara ulaşıyor. İnsanların oturduğu beldelerin bir kısmının etrafına tel örgüler örülmüş ki oradan yol kesme eylemleri yapılamasın. Yakın zamana kadar bu tür eylemlerin yapıldığı söyleniyor bize. Tel örgü aslında tehlikeyi tamamen kaldırmıyor ortadan. O yüzden kısa aralıklarla yolun çeşitli mevkilerine yerleşmiş askerlerin sırtı yola dönük. Başka bir tabirle ağır silahlar taşıyan komando tipli askerlerin namlusu küçük yerleşim merkezlerine yönelmiş durumda. Vaktiyle bu köylerden konvoylara ateş açılıyormuş ve bu saldırılarla havaalanından Irak'a giriş yapanlara bu ülkede can güvenliği olmadığı mesajı veriliyormuş. Şimdi alınan tedbirler sadece ağır silahlı adamlarla sınırlı değil. Yolun bazı bölümlerine betondan duvarlar örülmüş. Değil güzelliği dillere destan Bağdat'ı gezmek onun tarihi ve tabii güzelliğini yakından görmek, Yeşil Bölge'ye kadar olan yolda hiçbir şeye tam bakamadan ilerliyoruz. 
<p> İşgal altındaki bir ülkede diplomatik temas sağlamak hiç de kolay olmasa gerek; ancak Türkiye için Irak çok önemli bir ülke. Bu gezinin önemi Başbakan Erdoğan'a eşlik eden heyetten belli: Devlet Bakanı ve Başbakan Yardımcısı Cemil Çiçek, Dışişleri Bakanı Ali Babacan, Devlet Bakanı Kürşad Tüzmen, Enerji ve Tabii Kaynaklar Bakanı Hilmi Güler. Bu liste ile toplantıların amacı arasında doğrudan bir ilişki var: Bunca zorluk ve sıkışık gündem içinde bir günlük yoğun temasın ana felsefesinde dört önemli unsur bulunuyor: güvenlik, enerji, diplomasi ve ekonomi. Cemil Çiçek'in katılımı güvenlikle ilgili çünkü terörle mücadele yüksek kuruluna Çiçek başkanlık ediyor. Irak'la Türkiye arasında özellikle Kuzey bölgesindeki PKK faaliyetleri nedeniyle bazı sıkıntılar yaşanıyor. Terör örgütünün sınırdaki belirsizlikten yararlanarak bazı faaliyetler yapması Türkiye'de infiallere neden oluyor. Nitekim son sınır ötesi operasyonun üzerinden çok zaman geçmedi. Hilmi Güler'in enerji, Kürşad Tüzmen'in ticaret, Ali Babacan'ın diplomasi ağırlıklı gündemleri var ve bu toplantılarda bu gündemler enine boyuna ele alınacak. 
<p> Bir güne sıkıştırılan temaslar aslında hem Türkiye için hem de Irak için bir ilk anlamı taşıyor. Bu toplantı, bundan sonra yapılacak bir toplantılar zincirinin ilki olma özelliğini taşıyor. Irak ve Türkiye bir tür stratejik ortaklık mekanizması kuruyor ve buna yeni bir isim veriyor: YÜKSEK DÜZEYLİ STRATEJİK KONSEY. Bu yeni bir oluşum. Geçen seneki Talabani görüşmesinde ilk defa gündeme gelmiş ve bu zaman zarfında yapılan diplomatik temaslar sayesinde olgunlaştırılmış bir proje ile karşı karşıyayız. Konsey'in başkanlığını iki ülkenin başbakanları yapacak. İki ülkenin de bir başka ülkeyle buna benzer bir anlaşması yok. Bu anlaşma sayesinde iki ülke en üst düzeyde görüşmeler gerçekleştirecek; güvenlik, enerji, diplomasi ve ekonomi alanında koordinasyon yapacak.
<p> İçeriğine bakıldığında diplomatik bir başarıyla yapılan toplantı insana umut veriyor. Bölgesinde etkinliğini her geçen gün daha da artıran Türkiye adına iyi bir gelişme. İnsan bir de dışarıdaki havaya bakıyor; işgal altındaki bir ülkenin manzarası hüzün veriyor herkese. Ama dünya tarihi de bu tür acılardan geçerek insanoğluna tecrübeler emanet ederek ilerliyor. Ve bu da bir gün geçer; bu ülke de bir gün elbet özgürlüğüne kavuşur diye düşünüyorsunuz. İşte özgürlüğün kıymetinin daha iyi bilindiği o günlerde bugün yapılan temasların kıymeti daha iyi anlaşılacak. Düşünebiliyor musunuz; kısa denilebilecek bir süre önce adeta savaş halinde olduğumuz bir ülke ile bugün fevkalade bir anlaşma imzalanıyor. Bu, önemli bir diplomatik başarıdır...<br/></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=712826), [web.archive.org (arşiv bağlantısı)](http://web.archive.org/web/20080821081421/http://zaman.com.tr:80/yazar.do?yazino=712826)
