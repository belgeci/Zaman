# Şehitlere saygı

*Ekrem Dumanlı 2006.09.07*

<td class="columnist-detail">
<p>Şehit edilen evlatlarımız yüreğimizi dağlıyor. Al bayraklara sarılı tabutlar, büyük bir öfkeye dönüşüyor. Bu hissiyata saygı duymak, bu acıyı paylaşmak, feryad ü figana hak vermek gerekiyor.</p>
<p>
<div id="haberMetinDiv">
<p>Her şeye rağmen çok ince, çok hassas bir noktayı ihmal etmemek şart: Şehitlerimiz üzerinden siyasi hesap yapılmamalı. Suçluluk psikolojisi içinde herkes herkesi suçlarsa meselenin çözümü daha da zorlaşır. Bu memleketi parçalamak isteyen hain güçlerin asıl maksatlarından biri de budur. Onlar da pekala biliyor ki 20 yaşındaki gencecik fidanlar al bayraklı tabutlarla evlerine döndükçe hüzün öfkeye, matem nefrete dönüşecek. Nefret avcılarının asıl maksadı, Türkiye'nin her yerinde birbirine dost, komşu, ortak olan insanları karşı karşıya getirmek. Bu yüzden büyük şehirlerde de eylem yapıyor terör örgütü. Kaotik olayların ülkenin istikrarını bozacağını, insanların birbirini kırıp geçireceğini hesaplayanlar, olağanüstü durumdan kaynaklanacak muhtemel manzaralar yüzünden Türkiye'nin yıpranacağını düşünüyor.
<p>Terörist mayını sebebiyle şehit düşen Binbaşı Adil Karagöz'ün annesi haykırıyor: "Vatan sağ olsun demeyeceğim." Yaralı bir annenin feryadıydı bu. "Çünkü bugüne kadar bir şey yapılmadı." diyordu şehit annesi. Halkın geldiği bu noktadan herkes kendi payına düşeni almalı. Maalesef vatandaş, devletine, hükümetine, ordusuna, emniyetine, vs. küsecek hale gelmiştir. Çünkü problem neredeyse çeyrek asırdır sürüyor ve bir türlü çıkış yolu bulunamıyor. İnsanlar gencecik yavrularını kışlaya teslim ettiği gibi almak istiyor. Ne var ki gerilla taktiğinin en sinsi planlarına karşı koyacak donanımda ve eğitimde olmayan çocuklarını kaybediyorlar. Yıllardan beri aynı usulle yapılan mücadele konusunda tereddütler oluştu. Çok daha kuşatıcı, kapsayıcı; çok daha sosyal ve stratejik hamlelerin yapılması gerektiği ortada.
<p>Medyamıza bakarsanız, adeta tek suçlu hükümet. Eğer bu tez doğruysa bir önceki hükümete de, daha öncekine de, daha daha öncekine de fatura çıkarılması gerekiyor. Medya hükümetlere yüklenmeyi kolay bir yol olduğu için tercih ediyor. "Hükümet eleştirilmesin" demiyorum; tam aksine sivil inisiyatifi daha iyi kullanması, eğitim, sağlık, sosyal güvence gibi projelerle hükümetin daha aktif olması istenmelidir. Mesele sadece güvenlik konusu gibi görüldükçe güvenlik güçlerimiz de yıpranıyor. Canla başla çalışan insanların, cenaze töreninde "vatan sağ olsun demeyeceğim" cümlesiyle karşılaşması hoş bir durum olmasa gerek.
<p>Tabii ki eline silah alıp terörle amacına ulaşmak isteyen bir örgüte karşı en sıkı, en ciddi tedbirler alınmalıdır. Bu mücadelenin güvenliğe bakan yönü, bölge şartları ve örgüt taktikleri göz önüne alınarak oluşturulmalıdır. Bir yandan sinsi pusular ve vur-kaç taktiğine boyun eğmeyecek modern bir mücadele biçimi ortaya konulmalı; diğer taraftan da Kürt-Türk kavgasını körüklemek isteyenlere fırsat vermeyecek sosyal hamleler yapılmalı.
<p>Medyaya büyük görev düşüyor. Mesela Kürt asıllı olduğu iddia edilen bir askerin firar edip, Mehmetçik'i pusuya düşürmesi ve şehitler vermemize sebep olması feci bir durum. Ancak bunu verirken hadiseyi cadı avına çevirmek, "düşman içimizde" şeklinde algılanacak hale getirmek yanlış. Bu ordu içinde vatanî görevini yaparken şehit düşen Kürt çocukları da var. Genelleme yapmak, yanlış sonuçlara neden olabilir.
<p>Mesela basında yer alan bir habere göre şehit edilen İzmirli er Deniz Yüzgeç'in babası, oğlunun askerlik resimlerinin yer aldığı CD'yi Başbakan'a gönderecekmiş. Bizim muhabirler gidip aileyle görüşünce şoke oldu. Çünkü baba "Böyle bir şey yapmamız doğru olmaz. Haberler uydurma, gerçek dışı." deyiverdi. İnanılır gibi değil. 
<p>Kim ne derse desin halk, vatanî görevini yaparken hayatını kaybeden herkese şehit gözüyle bakar, onları Kur'an'ın müjdeleriyle toprağa verir. Ve bilir ki şehitler üzerinden siyasi kaos hesapları yapılması da, asırlardır beraber yaşayan insanlar arasında kin ve nefret oluşturulması da yanlıştır. Şehitlerin ruhunu incitecek bir durum var ortada. Şehitlere saygı, lütfen!</p></p></p></p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=344657), [web.archive.org (arşiv bağlantısı)](http://web.archive.org/web/20120618172946/http://zaman.com.tr:80/yazar.do?yazino=344657)
