# Müslüman ve siyaset

*Ekrem Dumanlı 2011.02.12*

<td class="columnist-detail">
<p>Siyasetle iştigal öteden beri manevi hayatımız açısından riskli bulunmuş; afakî meselelerle meşgul olundukça enfüsî derinliğin kaybedildiğine dair eleştiriler dile getirilmiştir.</p>
<p>
<div id="haberMetinDiv">
<p> Doğrudur da. Dışımızdaki güncel olayları yakından takip ederken hatta o gidişatta küçük/büyük roller üstlenirken insanın Allah ile irtibatını koruması veya geliştirmesi hiç de kolay değildir. Hatta çoğu kez siyasetin parıltılı dünyası, içteki yıldızların sönüp gitmesine de sebep olabilir. Daha kötüsü, yalan, gıybet, kovuculuk, dedikodu gibi dinen kesin bir dille yasaklanmış hastalıklardan da virüs kapma söz konusudur. Başkası ile sürekli hemhal olan, kendini ihmal eder çoğu kez. Kendini; yani kendi kalbî hayatını, ruhî seyahatini...
<p>Madalyonun başka bir yüzü daha var: Siyasetin hatarlı yol haritasına dikkat çeken İslam'ın 'cadde-i kübrâsı', o alanın büsbütün boş bırakılmasına da müsaade etmez. Bazı müminlerin yöneticilik gibi ateşten bir gömleği giymesine izin verir; hatta teşvik de eder. Ancak izin, çerçevesi çizilmiş, ölçüleri konmuş bir 'ruhsat' hükmündedir. 'Azimet' içinde dini yaşayanlara izin kapısı çok aralanmaz; lakin siyaset sahnesinin büsbütün boş kalmasına da göz yumulmaz. Zaten herkesin doğrudan siyasetle meşgul olması insanların topyekun politize olması anlamına gelir ki böyle bir durumda insanların afakî sorunlardan başını kaldırıp kendi ruhuna yönelmesi imkansızdır.
<p><b>Din-siyaset ilişkisiyle dindar-siyaset ilişkisi farklı şeylerdir</b>
<p>Adaletle hükmetmek, hakperest olup hak meseleleri tarafgirliğe feda etmemek, kul hakkını Allah hakkı sayarak tir tir titremek, yalan ve iftira gibi haram kılınmış davranışlardan kaçınmak, merhamet ve şefkatten asla uzaklaşmamak gibi pek çok vasfı yönetime talip olanlar için olmazsa olmaz listesinde sıralamak mümkün. Asıl sorun çağın getirdiği siyaset tarzı içinde bir Müslüman'ın hangi ölçülerle siyaset yapacağının netleştirilmesidir. Yeni ölçülere, terkiplere, çözümlere ihtiyaç duyulduğu ortadadır.
<p>Laisizm -Batı'daki bazı acı tecrübelerin tabii sonucu- kilise ile devletin tamamen ayrılmasını şart koşmuştur. Bu talebin tarihî sebebi vardır. Modern siyaset biçimi tercih edilirken de dinle siyaset ilişkisi, dindar siyasetçiyle siyasal yapı ilişkisi değişik tecrübe ve standartların oluşmasına sebep olmuştur. Dinî kimliği öne çıkan partiler ya da siyasîler devlet-din ilişkisi çerçevesi içinde oluşturulan birtakım mesafelere genelde riayet etmekte, ancak dindarlıkla ya da dinle ilişkilerinin kamuoyu tarafından bilinmesinde herhangi bir maskeye ihtiyaç duymamaktadırlar.
<p>Bizdeki siyaset geleneği, din ve dindarla siyasî partilerin ve siyasetçilerin ilişkisini tabii bir mecraya oturtabilmiş değildir. Bu konuda Türkiye'nin yaşadığı kritik evreler ile toplumsal değişim arasında bir paralellik olduğu açıkça gözüküyor. Laik sistemi ihdas ederken dinî kimlik taşıyan siyasi partilere hayat hakkı tanınmaması; hatta bu yüzden o oluşumların adeta riyakârlığa zorlanıp bir köşeye sıkıştırılması vb. durumların, o geçirilen anormal evrelerin, vehme dayalı senaryolar gereği olduğunu düşünebiliriz. Onca tedbir ve ihtimama rağmen siyasette pek çok simanın (tıpkı bürokraside olduğu gibi) 'takunyalı' muamelesi görmesi ve sindirilmesi boşuna değildir. Turgut Özal'ın "Devlet laik olur; ancak birey özel hayatında laik olmak zorunda değildir." şeklinde özetleyebileceğimiz formülü başta bir şaşkınlığa sebebiyet verse de, bazı rahatlamalara sebep olmuştur.
<p>O zamanlar bazı çevrelerce siyasîlerin her gittiği cuma namazı belli fırtınaların yaşanmasına da neden olmuştur. Menderes, Demirel, Erbakan gibi liderlerin camiye gitmesi her defasında 'Müslüman halkın inançlarının sömürülmesi' şeklinde değerlendirilmiş, bu kişilerin aleyhine söylenmedik söz bırakılmamıştır. Aşırı laikçi sistemin dinden bu kadar çekinmesi dinin toplum üzerindeki derin etkiden çekinmekle ancak açıklanabilir. Dünyadaki bütün toplumlarda dinin halk üzerindeki geniş etkisi çok açıktır. Bu gerçeği örtbas ederek, görmezden gelerek ya da baskı altında tutarak siyasetten soğutmak ve dindar kitleleri yönetimin sürekli dışında tutmak; daha kötüsü siyaseti sadece laik kitlelere meşru görüp bu telkinler aracılığıyla dindar insanlar üzerinde baskı kurmak büyük bir hataydı ve bu hatanın faturası değişik şekillerde tecelli etti...
<p>Asıl tartışılmasında fayda gördüğüm konu şu: Kendi kimliğinde İslam'a özel bir anlam yükleyen ve yaratılış gayesinden kopmayan Müslüman bir fert, modern siyasete nasıl bir çerçeve çizmeli ki hem manevi açıdan sıhhatli kalmaya devam etsin hem de siyasetin labirentleri arasında başını duvarlardan duvarlara vurmasın. Can alıcı nokta bu!
<p><b>Dini siyasi parti programı gibi anlamak!</b>
<p>Sırat-ı Müstakim'i hatırlatabilmek için belki ifrat ve tefrite değinmek gerekiyor. Siyasi güç kavgasının tam merkezine dini oturtan zümreler oldu tarih içinde. Mızrağının ucuna Kur'an sayfaları takarak iktidar yoluna yürümenin kısa vadede bir zafer (ki ne kadar zafer olduğu tartışılır) getirdiğini; ancak vicdanların bu metoda asırlar boyunca tepkiyle baktığını biliyoruz. Bir yanda 'dini siyasete alet etme' hoyratlığı, diğer yanda siyaset sahnesini büsbütün terk ederek ülke adına alınacak talihsiz kararların vebalini omuzlarında taşıma hacaleti. İki uçta savrulup kalmak ya da dengeli bir yer tutup hem varlık nedenimiz olan 'emanet şuuru'nu yerine getirmek.
<p>Bir dönem Türkiye'ye tercüme furyasıyla sıkça empoze edilen 'İslamcılık' akımı ya da 'siyasal İslam' formülü, ne bizim dini anlama ve anlatma tarzımıza uygundur ne de tarihî ve kültürel tecrübemize. Dinin kendisini siyasi bir parti programı gibi algılama, dini bir siyasî ideoloji gibi görme çıkmazları olan bir yola sapmaktı. Dini, siyasetin kendisi gibi gördüğünüzde 'tebliğ' gidiyor, yerini 'propaganda' alıyor, 'temsil' gidiyor yerini 'gösteriler' alıyordu. Oysa dinin kendi 'saffeti asliyesi' kalplere tek tek hitap etmeyi; hatta o hitabın kelimelere, cümlelere, nutuklara vs. hapsedilmemesini istiyordu. Üstelik dini 'parti' gibi bir format içine sıkıştırdığınızda onun evrensel kucaklayıcılığına da gölge düşürmüş oluyordunuz. Oysa İslam birbirinden farklı hatta birbirine zıt siyasi akımları kucaklayabilecek kadar geniş ve derin bir dünyaya çağırıyordu herkesi...
<p><b>"İran Pakistan/Sıra sende Müslüman!"</b>
<p>Bir akımı İslam'ı temsil eden biricik oluşum gibi dayatmanın bir başka sakıncası daha vardır: Güncel siyasetin ufkundaki bütün gayeler, dinin en temel referanslarıyla ilişkilendiriliyor. Belki de söze mana katacağı, gayeye kutsiyet atfedeceği düşünülüyor. Oysaki dinin temel ahkâmı, ne sebeb-i nüzul itibarıyla o bağlama uygun; ne de hikmet ve maslahat bakımından öyle bir tefsire kapı aralıyor. Yanlı tevil, yanlış tefsir siyasi amaca yönelik sonuçlar verse, kısa vadeli politik amaca kapılar aralasa bile beklentiler yerine gelmediğinde hayal kırıklığı sadece kişilere değil o temel referanslara karşı da hissediliyordu.
<p>Amaç da yanlıştı metot da. Bir zamanlar bu ülkenin sokaklarında hançeresi yırtılırcasına "İran Pakistan / Sıra sende Müslüman" diye haykıran gençlerin samimiyetinden belki şüphe yoktu; ancak o dönemde, o sıcak gelişmelerin gerçekten de İslamî olup olmadığı sorulamıyor, sorgulanamıyordu. Aradan geçen onca sene her iki kutsanan modelin de büyük hatalar taşıdığını ortaya koydu. Bugün ne tepeden inme militarist modelle İslam devleti kurduğunu iddia eden Ziya-ül Hak'ın umulan mirası var ortada; ne de onca parıltılı başlangıçtan devşirilen Humeyni İran'ından devam ettirilebilen bir delişmen ruh.
<p>Neyse. Sözü çok dallandırıp budaklandırmaya, zülfü yarla beraber zülfü ağyara dokunmaya gerek yok. İslam ülkelerindeki demokratik kıpırdanmalar da zaten bu sıcak konunun daha uzun süre konuşulacağını yeterince ispat ediyor. Demem o ki Müslümanlardan bir kısmının siyasetle doğrudan ilgilenmesi gayet normal; yeter ki "Halka hizmet Hakk'a hizmettir." diyerek dosdoğru kalabilsinler. Siyasetle doğrudan ilgilenmeyenlerin siyaset üzerindeki hakperest denetimi de çok önemli; yeter ki vicdan merkezli o denetimi bir sivil toplum şuuru içinde yapılabilsin ve tarafgirlik illetine feda edilmesin... 
<hr/>
<p><i>Not: Bu yazı CumaErtesi ekinde yayınlanmıştır.</i>
<p><p><b>Yazarın diğer CumaErtesi yazıları</b></p>
<ul>
<li>
<p>
<a href="http://web.archive.org/web/20110319002312/http://www.zaman.com.tr/yazar.do?yazino=1075530"><b>08.01.2011</b> - Siyaset üstü siyaset</a></p></li>
<li>
<p><a href="http://web.archive.org/web/20110319002312/http://www.zaman.com.tr/yazar.do?yazino=1072544"><b>01.01.2011</b> - Âlimlerin siyasetle imtihanı</a></p></li>
</ul>
</p></p></p></p></p></p></p></p></p></p></p></p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1092102), [web.archive.org (arşiv bağlantısı)](http://web.archive.org/web/20110319002312/http://zaman.com.tr:80/yazar.do?yazino=1092102)
