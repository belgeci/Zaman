# Ufukta seçim  olduğuna göre

*Ekrem Dumanlı 2006.04.06*

<td class="columnist-detail">
<p>Şu anki en somut siyasî realite seçimdir. Düşünün, her şey yolunda gitse, yani erken ya da baskın seçim yapılmasa bile en geç bir buçuk yıl sonra halk, sandıkla karşı karşıya gelecek.</p>
<p>
<div id="haberMetinDiv">
<p>Demokrasinin güzelliği de burada. Hiç kimse ilelebet bir makamı işgal etmiyor, belli periyotlarla halkın güven testine tâbi oluyor. Ufkunda seçim olan bir ülkede kim neyi yapabilir, neyi yapamaz; kısa bir gezintiye ne dersiniz?
<p>HÜKÜMET: İktidara geldiği günden bu yana izlediği hiçbir temel politikadan taviz veremez, vermemeli. Mesela ekonomide uyguladığı sıkı politikalardan geriye dönüp "seçim ekonomisi" denilen ve eski siyaset tacirlerinin pek sevdiği bir tarza kayamaz. AB reformlarından geri adım atamaz. Bazı çevreler tarafından oluşturulan terör havasının AK Parti'nin kimyasını bozma riski vardır; ancak "temel hak ve özgürlükler" alanında atılan adımlar, partinin varoluş sebebidir ve burada verilecek her taviz onu seçmeniyle karşı karşıya getirecektir. Hükümet sağlıkta, eğitimde, ekonomide 2002 Kasım'ından bu yana takip ettiği politikaların olumlu yansımalarını halka daha yakından arz edebilir. Bire bir temaslarda halkı ikna etmekte bir hayli mâhir olan AK Parti, terör yoluyla Türkiye'nin önünün kesilmek istendiğini izah eder ve "sistem tarafından mağdur edildiğini" o yüzden bazı icraatları yapamadığını söyleyebilir. İnandırıcı olabilmesi için halktan kopmamaları, halkı karşılarına almamaları gerekiyor.
<p>MUHALEFET: Muhalefetin bir bölümü, bütün kozlarını cumhurbaşkanlığı seçimi üzerine oynamak ister. Şu anki Meclis'in -genel seçime çok yaklaşıldığı için- cumhurbaşkanını seçmemesi gerektiğini savunur. Halkın iknası açısından, kullanacakları dil ve üslubun önemi büyük. "Seçtirtmem kardeşim" tarzında sert bir üslup tercih edilirse, eski siyaset tarzını çağrıştıran böyle bir muhalefet anlayışına verilecek negatif tepki sandığa yansır. Dozu iyi ayarlanmış Çankaya eleştirisi ve önerileri halka sempatik gelebilir. Sadece cumhurbaşkanlığı konusu değil, muhalefet yapılacak bütün konularda vatandaş, hem makûliyet arıyor hem nezaket. Sağdaki muhalefet partileri kilit bir rol oynayacak; çünkü seçmenin asıl tabanı sağ oylardan oluşuyor. Sağdaki muhalefet, AK Parti'ye alternatif bir söylem geliştirmek zorunda. Şu anki dağınık görüntü ve yeni şeyler söyleyememenin sıkıntısı büyük. Bu sıkıntıyı aşacak, daha özgürlükçü, daha yenilikçi ve daha kuşatıcı görünen sağ parti(ler) müstakbel seçimden büyüyerek çıkar.
<p>DERİN GÜÇLER: Varlığı bile büyük bir tartışma konusu olan "derin devlet"in de yapabileceği şeyler var, yapamayacağı şeyler var. Ufkunda şöyle ya da böyle seçim olan bir ülkeyi karıştırmak, derin kelimesi ile efsunlanan meçhul güce karşı öfkeyi artırır. Psikolojik harbin teknolojik taktikleri ne kadar çok kullanılırsa, seçmen "bu maksatlı bir komplodur ve amacı hükümeti yıpratacak güvenlik krizleri oluşturmaktır" der ve sandıktan hükümete büyük destek çıkar. Eskiden bu işler daha sahici senaryolarla yapılıyordu; şimdi halk, kapalı kapıların arkasını çağrıştıran her olayı demokrasiye müdahale olarak algılıyor. "Daha önce yaptık, gene yaparız" düşüncesi şu anki sosyal gerçeğe uymadığı gibi iletişim imkânlarının çapraz kontrolünden de yakasını kurtaramaz...
<p>MEDYA: Seçimler yaklaştıkça medyanın yaptığı her haber, her yorum daha değişik bir şekilde algılanacaktır. Geçmişte yapılan bazı hatalar, medyanın manipülasyonla birlikte anılmasına sebep oluyor. Bir zamanlar "Birinci kuvvet" olduğu vehmine kapılan medyanın, seçim arifesinde daha dikkatli olması, objektif kriterleri daha iyi işletmesi gerekiyor. Aksi halde ortaya çıkacak tepki, medyayı bir hayli hırpalayacağı gibi "medya mağduru" durumuna düşen her partiyi (iktidar-muhalefet fark etmez) parlatır. 
<p>SONUÇ: En geç bir buçuk yıl sonra yapılacak genel seçimler için herkes kendini halkın iradesine göre ayarlamak zorunda; bu gerçeği görmeyen önce kendine zarar verir...</p></p></p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=273262), [web.archive.org (arşiv bağlantısı)](http://web.archive.org/web/20120813223757/http://www.zaman.com.tr/yazar.do?yazino=273262)
