# Esas sorumlu CHP'dir

*Ekrem Dumanlı 2010.10.21*

<td class="columnist-detail">
<p>Referandum öncesi karşımıza sıkça çıkan manzarayı hatırlayın lütfen. CHP'nin çiçeği burnunda lideri Kemal Kılıçdaroğlu, "Başörtüsünü biz çözeriz." diye yeri göğü inletiyordu.</p>
<p>
<div id="haberMetinDiv">
<p>Yeni bir söylemdi bu. Hatta Kemal Bey, "Anayasa'da veya YÖK Yasası'nda yasaklayıcı bir hüküm yok. Konu, Anayasa Mahkemesi'ne götürüldüğü için bu karar çıktı." dedi. Söz doğruydu, analiz yeniydi; en azından CHP için. Çünkü AK Parti ile MHP işbirliği yapmış üniversitelerdeki başörtüsü meselesini çözmek için bir adım atmıştı. Basın tarihinin en yorumlu ve en ayrıştırıcı manşeti o gün atılmış, "411 El Kaosa Kalktı" denerek Türkiye kilitlenmişti. Peki, CHP ne yapmıştı o dönemde? Anayasa Mahkemesi'nin (AYM) yolunu tutmuş, adeta "Yasak sonsuza kadar sürsün." demişti. O günkü AYM yetkilileri CHP ve onun yandaşı sayılan medyadan aldığı pasla yetki sınırlarını aşarak korkunç bir hukuk katliamına sebep olmuştu. Daha açıkçası AYM, Anayasa'yı ihlal etmiş, Meclis'in hakkını gasp etmiş, hakkı olmadığı halde esasa girmeye kalkışmıştı. Sonuçta olan, maalesef yine üniversitede okumak isteyen genç kızlara oldu, onlarca yıldır süren mağduriyet daha da katlanılamaz hale geldi.
<p>2008'de yaşananlardan dolayı herkes birbirini suçladı. Kimilerine göre işin bu noktaya gelişinin sorumlusu hükümetti. AYM'nin esasa girerek takındığı hak-hukuk tanımaz tavrına rağmen MHP'nin "Başörtüsünü çözelim." teklifini Meclis'ten geçirmişti. Kimilerine göreyse asıl suçlu MHP'ydi. Çünkü AK Parti'yi tuzağa düşürerek parti kapatmaya kadar varacak bir süreçte hükümeti 'gaza getirmişti'. Bu tartışmalar yaşanırken CHP'li bazı yetkililer kıs kıs gülüyordu. Bir taşla kuş katliamı yapmışlardı: Bir yandan AK Parti'ye dava açılmıştı; diğer yandan MHP'ye gözdağı verilmiş, 411 el kırılmış, Meclis'in çoğunluğuna ibret-i âlem dedirtecek sopa atılmıştı...
<p>Şimdi Türkiye bir kez daha başörtüsü konusuna kilitlendi. Niçin? CHP lideri Kılıçdaroğlu meydanlarda bangır bangır, "Ben çözerim!" demeseydi, Başbakan Recep Tayyip Erdoğan referandumdan sonra, "Buyurun çözelim." demeyecekti. Sayın Kılıçdaroğlu başörtülü gençler için umut dağıtmasaydı mesele bu kadar alevlenebilir miydi yeniden? Hayır. Madem tartışmayı CHP çıkardı ve tansiyon bu kadar yükseldi; iki seçenek var karşımızda: Ya CHP lideri çözmek istediği halde parti içi direnişten dolayı başörtüsünü çözemiyor; ya da çözeriz deyip gaza getirdiklerini düşündükleri bir senaryoyla AK Parti tuzağa düşürülüyor.
<p>Dün başörtüsü konusunda açıklama yapan CHP'li yetkililer ile lider koltuğuna oturduğu günden beri barışçı, uzlaşmacı, demokrat bir hava estiren Kılıçdaroğlu arasında ne kadar büyük bir uçurum olduğunu görmemek mümkün değil. Mesela, CHP Grup Başkanvekili Kemal Anadol öyle öfkeli konuşuyor, öyle asabî mesajlar veriyordu ki, "Kâbus geri döndü; CHP kavga çıkaracak!" demek zorunda kalıyordunuz. 29 Ekim resepsiyonuna katılma konusunda erken hareket edip liderini ters köşeye yatırmakla suçlanan CHP Grup Başkanvekili Muharrem İnce, Anadol'dan farklı değil ki! Eski CHP hortladı yeniden. Yeni CHP'nin yeni yüzüyse dün ortalıkta gözükmedi. Sahi neredeydi gün boyunca Kemal Bey?
<p>Vaziyet böyle olunca, Yargıtay Başsavcısı Abdurrahman Bey hiç boş durur mu? Sayın Yalçınkaya Meclis'te yer alan ve "Başörtüsü artık çözülmeli..." yaklaşımı gösteren bütün partileri adeta tehdit etti. "Kapatırım ha!" demek gibi bir şeydi söyledikleri. Üç yıl önce MHP teklif verip AK Parti'den destek gelince Sayın Savcı AK Parti'ye dava açmış, MHP'yi konunun dışında tutmuştu. Şimdi ne yapacak dersiniz? Mikrofon bulduğu her mekânda, "Başörtüsünü biz çözeceğiz!" diyerek süreci başlatan CHP hakkında dava açar mı mesela?
<p>Her şey bir yana; işin gerçeğini dobra dobra konuşalım: CHP, başörtüsü sorununun çözülmesine müspet katkı yaparsa halkla barışır, "statükonun 'kibirli' temsilcisi" olmaktan kurtulur. Aksi takdirde 'yasakçı' bir görüntü vermekle kalmaz, 'komplocu' durumuna da düşer. Kılıçdaroğlu'nun o koltukta uzun süre oturabilmesi için kararlı bir duruş sergilemesi gerekiyor: Ya kamu vicdanına göre hareket ederek kitlelerle kucaklaşacak, bu arada parti içinde hırçın marjinallerden kurtulacak; ya da eski kavgaların labirentlerinde hem kendini hem partisini yiyip bitirecek. e.dumanli@zaman.com.tr </p></p></p></p></p></p></div>
</p>
<a href="http://web.archive.org/web/20101228122348/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=1042923), [web.archive.org (arşiv bağlantısı)](http://web.archive.org/web/20101228122348/http://www.zaman.com.tr:80/yazar.do?yazino=1042923)
