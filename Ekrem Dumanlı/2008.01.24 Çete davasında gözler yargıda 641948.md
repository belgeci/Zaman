# Çete davasında gözler yargıda

*Ekrem Dumanlı 2008.01.24*

<tr><td class="metin" colspan="2" style="padding-top: 20px; padding-left: 5px; padding-right: 10px;">Dünkü gazetelerin tamamı 'Ergenekon Operasyonu'nu manşet yaptı. Normal; manzaranın şu anki hali bile tüyler ürpertici.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Susurluk'tan beri adı her karanlık olayda zikredilen, ancak pervasız bir şekilde kanun karşısına çıkmayan emekli bir tuğgeneral, hemen her kritik davada öne atılıp tansiyon yükselten bir avukat, bayrak ve silaha el bastırıp "ölmeye ve öldürmeye" yemin ettiren emekli bir albay, yeraltı dünyasının tanınmış bir ismi, Susurluk davasında adı sıkça anılan, tehlikeli bir sol örgütle irtibatı ve uyuşturucu trafiğinde adı geçen bir adam... Ne yalan söyleyeyim en çok da bir gazetecinin (Güler Kömürcü) "derin çete" ile zikredilmesine üzüldüm. Keşke böyle bir şey yaşanmasaydı; ancak bu durum yeni değil. Yayın yasağı konduğu için ayrıntıya girilemiyor; ama bilinen bir şey var: Aynı dava nedeniyle tutuklu bulunan Ergun Poyraz'ın meslek hanesinde de gazeteci yazıyor. Emekli subaylar, avukatlar, yeraltı dünyasından aktörler, gazeteciler...
<p>Aslında bugünkü manzara sürpriz sayılmaz. Birkaç senedir Kızılelma, Kuvvacılık, ulusalcılık gibi kavramların arkasına sığınan bir oluşumun varlığı biliniyor. Darbe hevesiyle yatıp kalkan küçük ama etkin bir zümre, kara propagandanın en acımasız metotlarına başvurarak ülkenin işgal edildiğini; buna karşı kullanılacak her türlü metodun mubah sayılabileceğini söylüyordu. O yüzden uyuşturucu dünyasından mafya bağlantısına, suikast planlarından sosyal kargaşaya neden olacak provokasyonlara kadar her kaotik hadiseye balıklama atlıyorlardı. Rejim elden gidiyor diye feryadı basanlar gladyo çağrışımlı çeteler karşısında sus pus olmayı tercih ediyor...
<p>Hiç unutmuyorum; cumhurbaşkanlığı seçimlerinin kilitlendiği günlerde TRT ekranında Abdullah Gül'e soru soruyoruz. Değerli bir meslektaşımız çantasından bir kitap çıkararak bazı alıntılar yaptı. Kara propagandanın diline, üslubuna, tarzına alışık olduğum için üzüldüm; çünkü bu tip suçlamaların ne aslı doğruyu yansıtıyordu ne faslı. Abdullah Bey kendine has nezaketiyle cevap verdi. Başka bir soruya geçilirken meslektaşım kitabını çantasına koyuyordu. Tam o esnada yazarın adını gördüm. İçimden "Bir dakika! Az önce alıntı yaptığın itham edici sözler bu şahsın iddiaları mıydı?" demek geçti; ancak başka bir soruya intikal edilmişti çoktan. İtirazım boşuna değildi: Bazı insanların eline bazı bilgiler tutuşturuluyor ve onlara "Yaz" talimatı veriliyor. Yalan, iftira, mübalağa... Her şey iç içe ve her şey karanlık savaşın bir parçası. Psikolojik harbin infaz gönüllüsü olmak ayrı bir şey, doğruyu araştırmak ve onu kamuoyuyla paylaşmak için gazetecilik yapmak başka bir şey. Nitekim o kitabın yazarı aylardır içeride ve kuvvacı çete ile ilişkisi hâlâ aydınlanabilmiş değil. Aslı astarı olmayan onlarca temelsiz iddiaların tortusu, Türk insanının kimyasını bozmuş, tertemiz bünyelere virüsler şırıngalanmıştır...
<p>Geçenlerde bir siyasi yetkiliye "Çeteler bitti mi?" diye sorduğumda "Acele etmiyoruz, somut deliller elde etmeden operasyon yapmıyoruz." demişti. Hak verdim. Nice şaşaalı operasyon fos çıktı ya da 'delil yetersizliği'nden boşluğa düştü. Ergenekon, şu ana kadar yapılan en çaplı operasyon. Umarım yeterli araştırma yapılmış, gerekli deliller toplanmıştır. Aksi takdirde kamuoyu yanlış bilgilendirilmiş olur...
<p>Bundan sonrası yargının dirayetine ve cesaretine bağlı. Ne yazık ki yargıyla ilgili genel algı her geçen gün biraz daha yanlış bir noktaya kayıyor. Son aylardaki çete kararlarına bakın lütfen. Sauna davasında tutuklu insan kalmadı. N'oldu o krokiler, devletin gizli belgeleri, planlar, özel harp taktikleri? Şemdinli davasında tutuklu kaldı mı? N'oldu 17 kez yapılan bombalamalar, yakalanan silahlar, mühimmat? Eryaman davasının eli kulağında; büyük ihtimal tutuklu sanık kalmayacak. Suçüstü yakalanan örgüt üyeleri "suç fiile dönüşmemiştir" denilip serbest bırakılıyor. Hal böyle olunca çetenin çetelesi uzayıp gidiyor ve maalesef adalet mekanizmasına duyulan güven sarsılıyor.<br/></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=641948), [web.archive.org (arşiv bağlantısı)](http://web.archive.org/web/20080527065119/http://www.zaman.com.tr:80/yazar.do?yazino=641948)
