# Yazık oluyor...

*Ekrem Dumanlı 2008.03.18*

<tr><td class="metin" colspan="2" style="padding-top: 20px; padding-left: 5px; padding-right: 10px;">Korkulan oldu ve Borsa dün çöktü. Daha şimdiden hesaplanabilir zarar 20 milyar dolar. Bunun bir de orta ve uzun vadede yol açacağı zarar var.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Çünkü siyaseten istikrarsız gözüken bir ülkede hiç kimse yarın sabah hangi anormal sürprizle karşılaşacağını kestiremez. Yatırımlar durur, piyasalarda belirsizlik hakim olur. Öyle bir ülke düşünün ki yüzde 50'ye yakın oy oranıyla iktidar olmuş bir parti kapatılmayla karşı karşıya. Böyle duruma maruz kalan bir hükümet uluslararası ilişkileri nasıl yönetir, ekonominin gelişmesini nasıl sağlar ve hepsinden önemlisi Türkiye'nin uğrayacağı zararı nasıl ortadan kaldırır? 
<p>27 Nisan bildirisi de cuma gecesi yapılmıştı. O güne saklanmasının nedeni ekonominin uğrayacağı zararı asgariye indirmekti. Asgarisi bile 8,2 milyar dolar kayba sebebiyet verdi. Durduk yerde her bir vatandaşın cebinden paralar uçup gitti, ekonominin dengesi altüst oldu. Bir sene içinde iki büyük siyasî müdahale ile karşı karşıya gelmek bu ülke için çok büyük bir risk anlamı taşıyor. Zaten dünya ekonomisi zor bir dönemden geçiyor. Vaktiyle Mümtaz Soysal'a "ekonomiyi mahvettin, özelleştirmeye izin vermedin" diyenlerden bir kısmı bugün bambaşka bir atmosferde yazı yazıyor...
<p>"Falan partiye zarar versin de ne olursa olsun; isterse kıyamet kopsun" denemez. Hiç kimse böyle düşünemez. 16 milyondan daha fazla oy alan bir partiyi kapatmak için çok ciddi deliller, somut suçlamalar ortaya koymak lazım. Böyle bir durum yok. Kamuoyunda meselenin hukukî değil siyasî olduğuna dair şüpheler artıyor. Adalet mekanizmasının kendini tartışılır hale getirmesi de üzücü. Çünkü yargı "tam bağımsız ve tarafsız" kalmaya mecbur. Açık söylüyorum; bu iddianameye göre Türkiye'deki bütün partilerin kapatılması gerekir; CHP de buna dâhil... İnanmayan başörtüsü tartışmaları sırasında Baykal'ın yaptığı fıkhî açıklamalara bakabilir...
<p>Üzülerek belirtmek zorundayım ki vatandaş şöyle düşünüyor: AK Parti'nin önünü tıkamak için son birkaç yıldır hamleler yapıldı. Milleti laik-antilaik şeklinde bölecek eylemlere başvuruldu. Çeteler başarılı olamadı. Genelkurmay web sitesinde yayınlanan 27 Nisan bildirisi ile bir başka engellemeye şahit olundu ve halk bu tavra sert tepkiler gösterdi. Şimdi yargı yoluyla yeni bir müdahale deneniyor.
<p>Algı budur. Doğrudur, yanlıştır onu bilmem; ama algı budur. En çok yargı üzülmeli bu duruma; çünkü adalete gölge düşmesi, telafisi mümkün olmayan yanlışlara yol açar. Şimdiden kara kara düşünenler ve "Bu iş AK Parti'ye yarayacak, yine mağdur duruma düşmüş olacak" diyenler var. Mağduriyet, mahrumiyetle ortaya çıkıyor; durduk yerde oluşmuyor.
<p>Bazı medya mensuplarının "Yargı süreci devam ediyor, neden eleştiri yapıyorsunuz?" türünden sözlerini hayretle ve ibretle izliyor halkımız. Aynı kalemlerin Şemdinli davasında bir savcıyı nasıl linç ettiğini, iddianamesi kabul edilen Ferhat Sarıkaya'nın meslekten nasıl ihraç edildiğini ve bu arada medyatik desteğin nasıl fütursuz bir şekilde ortaya konulduğunu hiç kimse unutmadı. Çifte standardın bile standardı olmalı. Rektör Yücel Aşkın davasında, medya tarafından hâkimlerin ve savcıların nasıl baskı altında tutulduğunu da unutmadı bu millet. Şimdi medya etiği havasına bürünerek tarafsızlık maskesi takmak, o yüzden, inandırıcı değil. İddianamede yer alan sözlerin önemli bir kısmı gazete köşe yazarlarının tartışa geldiği konular. Bu söylenenler suç unsuru olsaydı yüzlerce köşe yazarı da soluğu mahkemede alırdı. İşte bu kadar vahim ve anormal bir durumla karşı karşıyayız. Herkesin Türkiye'nin kayıplarını iyi düşünmesi, ona göre davranması şart! Kriz havası sürerse 2008'in faturası ağır olur. Önemli olan, bunu kimin ödeyeceği değil, çünkü bunu ödemeyen insan kalmayacak; en çok da sebep olanlar ve kışkırtanlar...<br/></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=665950), [web.archive.org (arşiv bağlantısı)](http://web.archive.org/web/20080622153205/http://zaman.com.tr:80/yazar.do?yazino=665950)
