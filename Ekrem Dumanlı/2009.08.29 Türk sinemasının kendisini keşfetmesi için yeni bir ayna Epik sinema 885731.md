# Türk sinemasının kendisini keşfetmesi için yeni bir ayna: Epik sinema

*Ekrem Dumanlı 2009.08.29*

<tr><td class="metin" colspan="2" style="padding-top: 20px; padding-left: 5px; padding-right: 10px;">Her Ramazan ve kandilde televizyon ekranlarına yansıyan Çağrı filmi ne zaman çekilmişti? 1976. Yani otuz seneden daha fazla bir zaman geçmiş. İslam âlemi hâlâ Mustafa Akkad'ın yönetmenliğini yaptığı Çağrı'yı aşamadı.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Bu gidişle aşması da mümkün değil. Çünkü sinemaya teknik yatırım yapan da yok, yeterince kafa yoran da. Çağrı filminin (El Risale) derin ve geniş etkisi, dini didaktik (öğretici) bir biçimde tebliğ etmesinden gelmiyordu. Epik sinemanın unutulmaz bir örneği ortaya konmuştu.
<p>Mustafa Akkad, ilerleyen yıllarda (1981) yine Libya sermayesinin yardımıyla Çöl Aslanı/Ömer Muhtar filmine imza attı. Libya liderinin 35 milyon dolar gibi o yıllara göre astronomik bir rakamla destek verdiği film de hâlâ Ramazan gecelerini süslemeye devam ediyor. Defalarca izlenmesine rağmen hâlâ seyirci buluyor televizyonlarda. Neden? Mağdur bir milletin İtalyan faşizmine karşı gösterdiği direniş ve kahramanlık harika bir sinema diliyle anlatılıyor.
<p>Genel manzaraya bakıldığında Çağrı ve Ömer Muhtar'ı (dolayısıyla da Mustafa Akkad'ı) aşacak bir çalışmanın bir akım ve ekole kaynaklık yapacak kadar ortaya konamadığını söylemek mümkün. Çünkü İslam dünyası sinemaya yatırım yapma yerine Hollywood'a beddua okumayı tercih ediyor. Kolayına geliyor çünkü. Kaliteli sinema yapımı, sadece paranın çözebileceği bir mesele de değil. Kültürel altyapı gerekiyor, teorik bilgi gerekiyor, teknik donanım gerekiyor, çırak-kalfa-usta ilişkisini andıran bir gelişimi sabırla takip etmek gerekiyor...
<p><b>Paha biçilmez bir mazimiz var</b>
<p>Epik sinema örneğinin bizde gelişememesinin pek çok sebebi var. Her şeyden önce tarihle barışık değiliz. Türk aydınının epik olana karşı tuhaf bir çatışma refleksi var. Bu sadece sinemada görünen bir sorun da değil. Üstelik bizde maziye dair konular ya küçümsenir; ya da ideolojik bir önyargıyla tarihî olan, sürekli kötülenir. Oysaki 'Vatan, millet, Sakarya' diye küçümsediğimiz alan, aslında sanatın tam merkezinde yer alan paha biçilmez bir hazinenin membaıdır. Bunu anlamak için önce dünya sinemasına (tabii ki özellikle Amerikan sinemasına) bakmak gerekiyor; ayrıca epik sinemanın her dönemde baş tacı edildiğini de gözden ırak tutmamak gerekiyor.
<p>Sadece bir fikir versin diye epik unsurları ağır basan bazı filmlerin Oscar'da gördüğü rağbeti hatırlatmak isterim. İşte birkaç film ve aldıkları Oscar sayısı: Ben-Hur (1959) /11 dalda, Yüzüklerin Efendisi (2003) /4 dalda, Patton (1970) /7 dalda, Son İmparator (1987) /9 dalda, Kurtlarla Dans (1990) /7 dalda, Cesur Yürek(1995) 10 dalda, Er Ryan'ı Kurtarmak (1998) /5 dalda, Gladyatör (2000) /5 dalda vs.
<p>Cesur Yürek filmi, gücünü tarihten alıyordu. İskoçların İngilizlere karşı verdiği bağımsızlık mücadelesini William Wallace'ın macerasıyla anlatan film tarihî gerçekler kadar kurgusal olana da yöneliyordu. Uzun yıllar bağımsızlık mücadelesi veren Wallace'ın, kellesinin kesildiği törende son nefesini toplayıp 'Özgürlük' diye haykırması ne kadar etkileyiciyse, Ömer Muhtar'ın idam sehpasına çıktığında metanetle Kur'an okuması ve ölümü tevekkülle karşılaması da o kadar etkileyicidir. William ölürken onu gammazlayan asilzade ne kadar derin bir pişmanlık duyuyorsa, Muhtar'ın ölüme gülerek gidişi karşısında İtalyan general de o kadar derin bir saygıyla selam duruyordu. Epik sinemanın tesir gücü de işte tam buradan gelir. Sadece kuru bir hamaset değil; insan kalbine hitap eden zarafettir filmlere güç katan... Kahramanlıkla beslenen sinemaya Batılı sinemacı 'hamaset' deyip burun kıvırmıyor. Bizde kahramanlık hikâyeleri pozitivist tepkiler ve (güya) rasyonel yaklaşımlarla bloke ediliyor. Oysa sinema bir bakıma efsanelerden, masallardan, destanlardan vs. alıyor gücünü. Öyle olmasaydı Harry Potter filmleri bu kadar tutar mıydı? Benzer bir senaryoyu bir Türk senarist yazsın; bakalım ne denecek? Harry Potter'da büyü var, cin var, olağanüstü varlıklar ve güçler var. Nerede kaldı o kutsadığımız akıl? Senaryonun kendi mantığı içinde yürüttüğü akıl ile senaryodaki olayların akla yatkın olması arasında büyük fark var. Bizdeki aydın bunun da farkında değil; o yüzden de kaba materyalist, softa pozitivist olmaktan yakasını bir türlü kurtaramıyor. Bizdeki mantık böyle devam ettiği sürece Yüzüklerin Efendisi gibi fantastik bir masalı senaryolaştırmak da mümkün değil. Katı bir pozitivizm penceresinden baktığınızda Kaplan ve Ejderha (Crouching Tiger, Hidden Dragon /2003) gibi ödüllere boğulan bir fantastik efsaneyi beyazperdeye taşımanız da düşünülemez. Oysa sinema kendini bir bakıma modern masal anlatım tekniğine dayandırıyor. 
<p>Türk sinemasının tarihe karşı duyduğu çekingenlik ilk başta ideolojik bir tutumun yansımasıdır. Cumhuriyet'in ilk yıllarında epik unsurların Kurtuluş Savaşı'na odaklanması doğal kabul edilebilir. Eşzamanlı bir periyotta maziye dair güzel hikâyelerin nakledilmesi o günkü psikolojik ortamda hiç de kolay olmasa gerek; ancak artık bu psikolojinin aşılması şart.
<p>Vakıa, ansiklopediler sinema tarihimizin daha başında tarihî olana duyulan bir ilgiden söz ediyor; ancak bu eğilim maziyi karanlık ve ufunetli göstermek için yoğun bir çabanın sarf edildiğini de işaretliyor. Mesela Binnaz (Ahmet Fehim-1919) Lale Devri'ndeki tefessühü ünlü bir "yosma" üzerinden anlatmayı deniyor. 1922'de Muhsin Ertuğrul'un çektiği Boğaziçi Esrarı, tekkeye kadın dolduran Bektaşi şeyhini konu ettiği için Eyüp Sultan Camii'nde çekimler devam ederken Bektaşilerin baskınına uğrar. Aynaros Kadısı (1938) Osmanlı dönemini ve din adamlarını yerden yere vurur. Tabii ki büyük tepki alır. 1939'daki (Muhsin Ertuğrul) Bir Kavuk Devrildi, 1941'de çekilen Kıvırcık Paşa gibi filmleri içinde pozitif imaj barındırmayan ve konusunu tarihten alan filmlerdir.
<p>Osmanlı'nın çok da kötü olmadığını, en azından parlak sayfalarının da bulunduğunun sinemaya aksetmesi 1950'ye kadar gerçekleş(e)medi. O tarihin çok partili hayata geçiş tarihine denk gelmesi tesadüf değildir.
<p>Tarihî bir konuyu sinemaya taşımak (hele 1950'li, 60'lı yıllar için) hiç de kolay değil. Bu tarz filmler için büyük bütçe gerektiği ortada. Kıt imkânlar ile dev prodüksiyonlar çıkarmak hiç de kolay değil. Üstelik Türkiye, çok da zengin bir ülke değildir ki Spartacus (Kirk Douglas/1960) gibi yankı uyandırabilecek büyük bir film ortaya konabilsin. Teknik yetersizliğe rağmen seyirci Cüneyt Gökçer, Sami Ayanoğlu gibi oyunculuk karizması yüksek sanatçılarla Barbaros Hayrettin Paşa'yı, Kanuni'yi, Fatih'i sinema perdesinde görmeye başlar. Savaş sahnelerinin bazı kareleri Amerikan filmlerinden montajlanır. Takma sakallı adamların tahta kılıçlarla göründüğü burçlar bugün için (belki o gün için de öyleydi) gülünç sahneler olarak görülse de halk (seyirci) nezdinde bir heyecana sebep olduğu tartışılmaz.
<p><b>Tarihimize komplekssiz bakıyor muyuz?</b>
<p>Öteden beri sinemanın maziye yönelirken oryantalist bir pencereden bakma alışkanlığına sahip olduğunu görüyoruz. 1952'de çekilen Yavuz Sultan Selim Ağlıyor filminde padişaha biçilen öpüşme sahnesi o günkü matbuatın infialine yol açar. Deli İbrahim ve "Cinci Hoca" tiplemeleriyle "tarihin karanlık bağrına" seyahat sürdürülürken padişaha Saray'da dansöz oynatma rolleri yüklenir. O tarihlerden başlayan Harem tecessüsü ve cinsel çağrışımlar İstanbul Kanatlarımın Altında (Mustafa Altıoklar/1996) tarzındaki filmlerle daha sinematografik bir anlatım biçimine dönüşür.
<p>1960'lı yılların ortasında başlayan Malkoçoğlu serisi aslında yeni bir aşamanın işaret fişeğidir. Maziyle daha barışık hale gelmeye başlayan ve milliyetçi değerlere daha çok yönelen toplum, bu filmlerdeki kahramanlık temasına büyük ilgi gösterir. Aynı dönemlerde dinî filmlerin de ilgi uyandırdığını hatırlatmakta fayda var. Açıkça söylemek gerekirse Türk halkındaki "milliyetçi-muhafazakâr" damarın güçlenmesi ile sinemanın o damara yönelişi arasında (arz-talep dengesi gözüyle de bakılabilir) bir bağ olduğunu kabul etmek gerekir.
<p>Türk sinemasının epik unsurlarla buluştuğu ilk çocuksu filmlerin üzerinden uzun zaman geçti. Her konuda olduğu gibi burada da mesafeler alındı. Merhum Yücel Çakmaklı'nın Küçük Ağa (1983), Kuruluş/Osmancık (1987) gibi filmleri bu alanda yeni arayışların ifadesiydi. Bugün "Konu güzeldi ama tahta kılıçlar kullanılıyordu" gibi çalakalem yapılan itirazlar o günkü gerçekliği göz ardı etmekten kaynaklanıyor. Bugünkü Türk sinemasının elinde çok daha güzel imkânlar var. Ayrıca masallardan, efsanelerden, destanlardan, tarihî hakikatlere kadar işlenmeye müsait bakir konuların tam merkezinde yaşıyoruz. Bu filmleri yapabilmek için çok büyük bütçeler de gerekmeyebilir. Mesela 120 adlı film (Özhan Eren-Murat Saraçoğlu/2007) 3 milyon lira ile çekilmiş bir eser. Demek ki mütevazı bir bütçe ile epik bir film çekilebiliyor.
<p>Türk sinemasının sorunu teknik altyapı yetersizliğinden kaynaklanmıyor. Asıl problem, maziye daha berrak bir nazarla ve komplekssiz bakma özelliğinin kaybolması. Hiç kimse demiyor ki "Mazide hiçbir hata olmamış, tarihimiz karanlık dönemler yaşamamıştır". Tabii ki sancılı, uğultulu dönemler yaşanmış ve o fetret dönemlerinde insanın başını öne eğdirecek hadiselere şahit olunmuştur. Ancak bu durum tarihî değerleri topyekûn yok saymayı gerektirmiyor; hele bugün bile göz kamaştıran tarihî olayları buruşturup çöpe atmayı hiç gerektirmiyor. Bizdeki kadar köklü ve eski bir geleneğe dayanmadığı halde Amerikan sineması tarihin ışıltılı yapraklarından kurgular derleyebiliyor da bizim sinemacılarımız neden bu kaynağa yönelemiyor? Çünkü kompleksten kurtulamıyor; kendisiyle barışamıyor.
<p>***
<p><p align="center"><img src="http://web.archive.org/web/20090904153005im_/http://medya.zaman.com.tr/2009/08/29/sinema01.jpg"/>
<p><p align="center"><img src="http://web.archive.org/web/20090904153005im_/http://medya.zaman.com.tr/2009/08/29/sinema02.jpg"/>
<p><p align="center"><img src="http://web.archive.org/web/20090904153005im_/http://medya.zaman.com.tr/2009/08/29/sinema03.jpg"/>
<p><p align="center"><img src="http://web.archive.org/web/20090904153005im_/http://medya.zaman.com.tr/2009/08/29/sinema04.jpg"/>
<p><p align="center"><img src="http://web.archive.org/web/20090904153005im_/http://medya.zaman.com.tr/2009/08/29/sinema05.jpg"/><br/></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=885731), [web.archive.org (arşiv bağlantısı)](http://web.archive.org/web/20090904153005/http://www.zaman.com.tr:80/yazar.do?yazino=885731)
