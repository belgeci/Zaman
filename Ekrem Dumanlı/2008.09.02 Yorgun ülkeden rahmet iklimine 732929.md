# Yorgun ülkeden rahmet iklimine

*Ekrem Dumanlı 2008.09.02*

<tr><td class="metin" colspan="2" style="padding-top: 20px; padding-left: 5px; padding-right: 10px;">Yorgunuz. Gündelik telaşın içinde en çok kendimizi unutmuşuz. Oysa ne diyor Yüce Beyan: "Allah'ı unutanlar gibi olmayın. Siz Allah'ı unutursanız, Allah da size nefislerinizi unutturur." Demek ki insanın kendini unutması, Allah'ın gazabı. Bu nedenle "kendini bilen Rabb'ini bilir" denmiş.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p> Kendini unutan, başkasının hayatıyla yaşayanlardır. İnsan başkasının hayatına ne kadar müdahilse kendinden o kadar kopuktur. Bu nedenle yalan, gıybet, suizan, haset gibi davranışlar dinen yasaklanmış. Ta ki insan kendini unutmasın. "İnsanın başkası için yaşaması", o yürekliliği göstererek kendini aşması başka bir iç keşfidir. Başkası için yaşarken de insan kendini (kendi aczini, fakrını, mazhariyetlerini vs.) yeniden keşfedebilir. 
<p>Ne kadar da özlemişiz on bir ayın sultanını! Ne kadar da susamışız! Yorgun yüreklerimiz anlamsız didişmelerin elinde ne kadar da mahkûm kalmış. Yorulmuşuz. Ülke yorulmuş. Toplum yorulmuş. 
<p>Sürüklenip gidiyoruz bitmez tükenmez kavgaların içinde. Tabii ki tartışmaya değer konular var gündemde. Elbette vahim sonuçlar doğuracak hataların karşısında dimdik durmak boynumuzun borcudur. Şüphesiz ki bu ülkeyi içine kapatıp bir tımarhane inşa etmek isteyenlere karşı direnmek tarihî bir sorumluluktur. Bu ülkenin bütün özgürlük taleplerine destek vermek ve sosyal barışı tehdit eden bütün faşizan kalkışmaların karşısında dikilmek, bu ülkeyi sevmenin, bu vatana âşık olmanın kaçınılmaz sonucudur. Ancak, dünyanın hiçbir ülkesinde insanların bu kadar iç enerji kaybıyla yaşamadığı da ortada. Suni kavgalar, haddini aşan beyanlar, semboller üzerinden sürdürülen sataşmalar, devletle milleti birbirine düşürecek davranışlar, kraldan çok kralcılığa soyunanlar, rant kavgalarına ulusal maskeler takıp diktatörlük hevesine kapılmalar... 
<p>Bu ülkenin güzel insanları bu kadar horlanmayı, bu kadar hırpalanmayı hak ediyor mu? Hayır! Kendi içinde birbiriyle bu denli barışık bir toplumun içine bir cehennem inşa etme telaşının anlamı olabilir mi? Yalanların arkasına gizlenenler, yanlış bilgilerden medet umanlar sosyal barışı tehdit edecek eylem ve davranışlara çılgınca alkış tutarken ortak aklın ne kadar hasar gördüğünü idrak edemiyor. Bir de her türlü daralmanın farkında olup, bütün karanlık emellerini toplumsal bir kalp krizine bağlayanlar var. Sevgisizlikten, hoşgörüsüzlükten, şefkat ve merhamet yoksunluğundan yeni krizler devşirme peşinde olanlar var. Onlar sanıyor ki bu ülkenin insanları buz üzerinde yürüyor ve düşmemek için son bir gayretle birbirine tutunuyor. Çıkardıkları gürültü ve oluşturdukları panik havasıyla insanların önce kendilerini, sonra başkalarını unutacağını, şefkat ve merhametin Kaf dağının ardına sürgün edileceğini sananlar aldanıyor! Bilmiyorlar ki bu milletin evlatlarına uygulanan kirli ve kara propaganda bir başka ülkenin insanına yapılsaydı ne devlet kalabilirdi ortada ne millet!..
<p>Oruç bir direniştir; Mefistonun bütün fettan hilelerine karşı. Oruç bir yükseliştir; paçalarımızdan tutup bizi gayyalara çeken gaddar fitnelere inat! Belki bu kadar yorulmasak, bu denli kıymetini bilemezdik Ramazan ayının. Nasıl ki çok acıkmadan nimetin değeri bilinmiyor, nasıl ki karanlık en zifiri örtüleriyle bizi kuşatmasa, güneşe duyulan özlem içimizi ısıtmıyor... Belki bu Ramazan da böyle bir neşveyle yetişti imdadımıza. Saç saça baş başa tartıştığımız gündemlerin ahtapot kollarından kurtarıp yakamızı O'na yönelmenin tam zamanıdır şimdi. Sevgisizliğe dair ne kadar tortusu kalmışsa kasvetin, hepsini bir kenara bırakarak ruhanileşmenin vakti gelmiştir gayrı. Şayet gerçekten ruhlarımız oruç bereketiyle dupduru hale gelmişse veya gelecekse, düşmanca üretilen kirli gündemlerin de sonu gelmiş demektir. Çünkü oruç vesilesiyle oluşan sevgi, aşk, şefkat o kadar güçlü bir rahmet iklimi oluşturacaktır ki, o ortamda ne bir akrebin barınması mümkündür ne bir yarasanın. Bu iklimin oluşması, "öteki"nin hatalarını arayıp bulmaktan değil, kendi günahlarımızın nedametiyle yanıp tutuşmaktan geçiyor. Bir kıvılcım yetiyor çağları aşan sevginin yeni bir meşaleye dönüşmesi için; inanın yetiyor.
<p><br/></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=732929), [web.archive.org (arşiv bağlantısı)](http://web.archive.org/web/20080912073715/http://www.zaman.com.tr:80/yazar.do?yazino=732929)
