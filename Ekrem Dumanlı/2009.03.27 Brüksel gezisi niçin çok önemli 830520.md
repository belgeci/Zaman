# Brüksel gezisi  niçin çok önemli?

*Ekrem Dumanlı 2009.03.27*

<tr><td class="metin" colspan="2" style="padding-top: 20px; padding-left: 5px; padding-right: 10px;">Cumhurbaşkanı Abdullah Gül Brüksel'de temaslarda bulunuyor. Bu kadar üst seviyede yapılan ilk ziyaret bu. Bu nedenle gezinin önemi büyük. Cumhurbaşkanı, Bağdat'tan hemen sonra çıktığı bu yolculukta yorgunluğa aldırış etmeden -benim de aralarında bulunduğum- gazetecilerle sohbet etti.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p> BBP lideri Muhsin Yazıcıoğlu' nun helikopterinin düşmesi haberi ile moralsiz başlayan yolculuk esnasında Cumhurbaşkanı Gül arama çalışmalarını takip etti, bilgi aldı. Kulağımız Türkiye'den gelecek umutlu bir haberde idi... Uçakta yapılan söyleşide aktüel konulara dair sorular sorulmak istendi. Ergenekon soruşturması, Kürdistan sözünün ne anlama geldiği vesaire... Sayın Cumhurbaşkanı gayet net bir tutum alarak bu tarz sıcak gündeme girmek istemediğini ifade etti ve sebeplerini sıraladı. O sebepleri duyunca Cumhurbaşkanı'na hak vermeyen kalmadı. Çünkü Brüksel ziyareti gerçekten de önemli.
<p>Cumhurbaşkanı, Türkiye'de gündemin çok sık değiştiğini, hararetle yapılan bazı tartışmalarda esas konuların göz ardı edildiğini söylüyor. Esas konu derken kastettiği şeylerin başında kuşkusuz Avrupa Birliği yol haritası geliyor. Tam bu noktada sözünü kesip Başmüzakereci Egemen Bağış'a dönerek 'Son dönemde AB yolunda atılan adımları sıralar mısınız?' diyor ve Bağış birer cümleyle yapılanları naklediyor. Kyoto Sözleşmesi'ne Türkiye'nin imza atması, Nazım Hikmet'in Türkiye Cumhuriyeti vatandaşlığına kabulü, TRT 6'nın Kürtçe yayınlarına başlaması, Alevi vatandaşlarımızın dinî ihtiyaçlarına dair TRT'de Muharrem programlarının yapılması ve din dersleri kitaplarına yansıyan Alevi açılımı...
<p>Gerçekten de Türkiye'de her gün gündem defalarca değişiyor. Bazen neyi tartıştığımızı bile unutup gidiyoruz. Ancak bazı konular da bir yandan mesafe almaya devam ediyor. AB süreci de onlardan biri. Global ekonomik kriz, mahalli seçimlerdeki hararetli atışmalar, Ergenekon davasının savsaklanma gayretleri... Her şeye rağmen Türkiye, Atatürk'ün gösterdiği 'çağdaş medeniyetler' ideali yolunda mesafe alıyor. Sıcak gündemin tartışılma biçimine Cumhurbaşkanı 'Deveyi pire, pireyi deve yapma' olarak niteliyor.
<p>AB yolundaki yürüyüşün devam ettiğini anlatınca 'reform süreci durdu' şeklinde özetlenebilecek eleştiriler hatırlatılıyor Cumhurbaşkanı'na. Tabii ki 2008'de yaşanan gereksiz tartışmalar da gündeme geliyor ister istemez. Birkaç senedir süren yersiz tartışmalar yüzünden Türkiye'nin zaman kaybettiği ortada. Cumhurbaşkanlığı seçimi sırasında hukukun altüst edilerek 367 krizinin çıkarılması, tarihe Google davası diye geçen parti kapatma teşebbüsü, gece yarısında askerî bir bildiriyle demokrasinin tehdit altında tutulması, erken seçime gitmek zorunda kalınması, anayasa değişikliğinin bir siyasi krize dönüştürülüp statükonun korunması... Bütün bu gayri nizami ve anti demokratik çıkışlar Türkiye'nin AB hedefine doğru yürümesini bir miktar aksattı. Ancak her şeye rağmen Türkiye hedefinden uzaklaşmış sayılmaz. Demokratikleşme ve şeffaflaşma yolunda büyük mesafeler almaya devam ediyor. Dün gece CNN International kanalında Ergenekon davası anlatılıyordu. Dünyanın algısı da Türkiye'nin demokratikleştiğine dair mesafeler alındığını teyit ediyor.
<p>Cumhurbaşkanı, AB sürecinin ciddiyetle devam ettiğini anlatırken Başbakan Erdoğan'ın son Brüksel gezisine de atıfta bulunuyor. Hükümetin yaptığı son AB hamleleri ilerleme raporlarındaki yol haritasıyla da kesişiyor. Görünen o ki Türkiye, 2009'da AB yolunda daha ciddi mesafeler alacak. Böyle de olmak zorunda. Tabii ki buradaki en önemli risk, Türkiye'deki kazanımlarından vazgeçmek istemeyen ve bu ülkeyi demokratik standartlar yerine kendi keyfi düzeniyle idare etmek isteyen statükonun direnişidir. Derebeylik gibi çalışan bu yapı, hukukun temel ilkelerini altüst etmeye kalkışacak kadar cüretkâr hamleler yaptı, ülkeyi bir uçurumun kenarına kadar sürükledi. Yine benzer bir maceraya yeltenebilirler mi? Maalesef aynı hukuk tanımaz mantık devreye sokulabilir; ancak ne yapılsa boşuna, Türkiye, ulaştığı demokratik standarttan bir milim geriye gidemez. Bu nedenle de Cumhurbaşkanımızın gezisi tarihî değer taşıyor ve bu haliyle Türkiye'nin AB kararlılığını ortaya koyuyor.<br/></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=830520), [web.archive.org (arşiv bağlantısı)](http://web.archive.org/web/20090403031754/http://zaman.com.tr:80/yazar.do?yazino=830520)
