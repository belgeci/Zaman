# Yeni bir sayfa

*Ekrem Dumanlı 2011.06.13*

<td class="columnist-detail">
<p>Bir seçimi daha geride bıraktık.</p>
<p>
<div id="haberMetinDiv">
<p>Herkes eteklerindekini var gücüyle döktü. Meydanlar doldu boşaldı, ekranlar siyaset podyumuna döndü. Söylenmedik söz kalmadı. Zaman zaman siyasetin tadı kaçtı, üsluplar bozuldu, suçlamalar akıl hudutlarını zorladı. Reklam filmleri, afişler, propagandalar...
<p> Dün vatandaş, "Son söz bana ait!" diyerek sandığa gitti, iradesini seçime yansıttı. Bu iradeye saygı, demokrasiye saygıdır. Artık bu saatten sonra herkesin halkın sesine kulak vererek kendine yeni bir rota çizmesi gerekiyor. Bu yazıyı, seçim sonuçları açıklanmadan çok önce yazıyorum. Sonuçlardan bağımsız olarak yeni yol haritasına birkaç not düşmekte fayda olduğu kanaatindeyim.
<p><b>1 - LÜTFEN, HALK İRADESİNE SAYGI
</b>
<p>Bizdeki seçime katılma oranı, dünyanın pek çok demokratik ülkesinden hayli fazla. Bu, demokrasi kültürü ve beklentisinin ne kadar yerleşik hale geldiğini gösteriyor. Seçime katılımın yüzde 70'in altına düşmediği bir ülkede asla rejim sorunu olamaz. Madem durum bu kadar net ve sürekli hale gelmiştir; halkın demokrasiye olan inancı ve güveni saygıyla karşılanmalıdır. Unutmamak gerekiyor ki onun sandığa yansıttığı tercihi içine sindiremeyenler, bir sonraki seçimde daha şiddetli bir cezaya maruz kalır. Bu milletin bilgisi de, sezgisi de önemlidir. O iradeden umduğunu bulamayan (medya da buna dâhildir) kendini sorgulamak, "Ben nerede hata yapıyorum?" demek zorundadır...
<p><b>2 - MESELELERE SİYASET ÜSTÜ BAKMAK ŞART
</b>
<p>Madem seçim heyecanı ve telaşı bitmiştir ve herkes boyunun ölçüsünü sandıkta almıştır; artık ülkenin ana meselelerine daha soğukkanlı bakılabilir. Tribünlere oynamak ve oy toplamak için yapılan çalışmaların seçim atmosferi açısından belki bir mantığı bulunabilir; ancak seçim sonunda herkesin partizan düşüncelerden arınarak bu ülkenin temel meselelerine aklıselimle, fikri selimle hatta kalbi selimle bakması gerekiyor. Zira bu ülkenin bazı problemleri particilik taassubuyla çözülemeyecek kadar derindir. Lafazanlık yapılarak kaybedilecek zaman, bu ülkenin geleceğini çalmak, istikbalini karartmaktır. Meydanlarda söylenen söylendi; bazen de maksadını aşan laflar sarf edildi. Şimdi meselelere gelecek nesiller için bakma ve siyaset üstü bir mantıkla sorunları çözme zamanıdır. Demokrasi, bir tahammül ve nezaket rejimidir. Bu nedenle basit kavgalardan sıyrılmak ve en temel konulara sorumluluk şuuruyla yaklaşmak zorundayız. Başka çare de yok zaten...
<p><b>3 - KIRICI ÜSLUP MEYDANLARDA KALSIN
</b>
<p>Galiba siyasetin ruhu sivri dilli olmaya itiyor insanları. Bire bir ilişkilerde gayet nazik bulduğunuz insanlar bile, alkışlar eşliğinde bambaşka bir dil tercih etmeye başlıyor. Taraftarlar mı öncüleri tahrik ediyor, yoksa önde gidenler mi vatandaşın yüreğini ağzına getiriyor; çözmek çok zor. Belki de her ikisi birden yaşanıyor. Herkes daha sert beyanlarda bulunuyor, ağır suçlamaların ardı arkası kesilmiyor; hatta bazen suçlamalar hakaret boyutlarına ulaşıyor. Seçim heyecanı içinde bu anlamsız halet-i ruhiyenin makul gerekçeleri üretilse bile artık buna bir son vermek şart. Asgari seviyede de olsa siyasetçiler arasındaki karşılıklı nezaket sosyal barışa katkıda bulunduğu gibi, siyasetin çıtasını da yükseltiyor. Demokrasinin daha köklü ve kalıcı hale gelmesi için daha soğukkanlı bir dil, daha nazik bir üslup oluşturmaya mecburuz...
<p><b>4 - ŞİDDETİN HİÇBİR TÜRÜNE PRİM VERİLMESİN
</b>
<p>Bu seçim döneminin en üzücü boyutu, sanırım, şiddet eylemlerinden medet umulmasıydı. YSK'nın, bağımsız adayların seçime girememesine yol açacak bir kararının ardından her kesimden yükselen demokratik tepki siyasette bir olgunluk göstergesiydi. Ne var ki BDP, o demokratik tepkiyle yetinmedi ve şiddet eylemlerinden beklentiye girdi. Ve maalesef PKK'nın gölgesinden bir türlü kurtulamayan BDP öğrenci yurdunun ateşe verilmesine bile bir tepki gösteremedi. Terörden beklentiye giren ve özgürlük talep ettiğini söyleyen bir partinin kendi dışındaki partilere (özellikle de AK Parti'ye) şiddetle yaklaşanlara sessiz kalması ürkütücüydü. Şiddetin her çeşidine lanet okuma cesaretini gösteremeyen bir yapı, umarım, seçim sonrasında daha makul ve barışçı bir yol haritası için gayret sarf eder. Aksi takdirde her yerde karşılarına "madem şiddete başvuracaktınız ne diye Meclis'e geldiniz?" sorusu çıkacak ve bu şamardan kendilerini kurtaramayacaklar...
<p><b>5 - SİYASET MÜHENDİSLİĞİNE SON
</b>
<p>Her seçim sonucu, aynı gerçeğin altını çiziyor: Kapalı kapılar arkasında yapılan toplum ve siyaset mühendisliğine gerek yok. Maalesef bu gerçeği herkes anladı, bizdeki derin yapı ve onun sözcüsü durumunda olan medya bir türlü anlamadı. Bu seçimde de bazı olaylar siyaset dışı olmasına rağmen siyaset mühendisliği için tepe tepe kullanıldı. Bu tür tasarım planları yapanlar, halkın basireti ile alay etmiyor iseler, halkın ferasetini hiç bilmiyor demektir. Halk hangi sözle hangi maksadın güdüldüğünü, şehit cenazeleri üzerinden oy devşirme işlerinin nasıl yapıldığını, kaotik hadiseler üzerinden suni tepkilerin nasıl oluşturulduğunu gayet iyi biliyor. Acı tecrübeleri var çünkü. Yalan yanlış bilgilerle, çarpıtılmış yorumlarla, manipüle edilmiş hadiselerle siyasete yön vermeye çalışanlar ve ona borazanlık yapanların artık şu gerçeği anlaması şart: Bu ülkede alavere dalavere ile bir yere varmak mümkün değil. Söyleyecek sözü olan, projeleriyle halkın huzuruna çıkmalı ve onun iradesini etkileyecek somut ve olumlu planlarla o iradeden yetki istemeli. Başka yolu yok...
<p><b>6 - ÇAMURA YATMAYA GEREK YOK
</b>
<p>Daha seçim sonuçları ortada yokken umutsuz bir kitlenin bahane aradığını görüyoruz. Yok efendim, seçmen sayısında çok büyük bir patlama varmış da, bu artışın nereden geldiği bilinmiyormuş da falan filan. Belli ki daha şimdiden çamura yatmak için fırsat kolluyorlar. Hâlbuki seçmen sayısındaki artışın tek tek izahı yapıldı. YSK Başkanı, her bir artışın sebebini bilimsel verilerle izah etti. Adrese dayalı seçmen listesi oluşturulduğu için en gerçekçi seçmen bu seçimlerde liste haline getirildi. Seçmen yaşının 18'e indirilmesi ve bu yaş grubunun ilk defa sandığa gidiyor olması da sayının artış sebeplerinden biri. Seçim sonucundan mutsuz olacak birtakım kişi ve partilerin başka bahaneler uydurması da muhtemel. Çünkü siyasette umduğunu bulamayanlar, genellikle, bir bahane uydurarak halkın iradesine gölge düşürmek istiyor. Buna da hiç gerek yok...
<p>
<p>
<p align="center"><img border="0" src="http://web.archive.org/web/20110902073224im_/http://medya.zaman.com.tr/2011/06/13/tiraj.png"/>
<p></p></p></p></p></p></p></p></p></p></p></p></p></p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1146189), [web.archive.org (arşiv bağlantısı)](http://web.archive.org/web/20110902073224/http://zaman.com.tr:80/yazar.do?yazino=1146189)
