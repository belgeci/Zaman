# CHP yanlış bir rotaya kayıyor

*Ekrem Dumanlı 2006.03.28*

<td class="columnist-detail">
<p>Anamuhalefet partisi CHP, bir süredir bütün hamlelerini siyasi kriz senaryoları üzerine yapıyor.</p>
<p>
<div id="haberMetinDiv">
<p>Geçen yılın haziran ayında (Cumhurbaşkanlığı seçimine daha iki yıl varken) Çankaya tartışmasını başlattı Deniz Baykal ve, "Cumhurbaşkanını bu Meclis seçemez." dedi. Oysa daha çok uzun bir süre var Çankaya için. Erken seçim ya da baskın seçim yapılmadığı takdirde bu Meclis cumhurbaşkanını seçer. Bunu siyasi bir krize dönüştürmenin hiçbir kimseye faydası yoktur. Çankaya Köşkü'ne kimin çıkacağı her zaman büyük bir tartışma konusu olmuştur, ancak kavga kimseye yaramamış, kaybeden hep Türkiye olmuştur. 2007'nin ortalarında seçilecek cumhurbaşkanı için Meclis çoğunluğunu elinde tutan AK Parti'yi eleştirmek ya da cumhurbaşkanının bütün Türkiye'yi kucaklamasını talep etmek CHP'nin görevidir. Buna kimsenin itirazı olamaz. Ancak teklif ve tenkit hakkının rejim adına tahrik ve tahrip şekline dönüşmesi siyaset tarihimizin en eski partisine yakışmaz.
<p>Mesele sadece Çankaya Köşkü üzerine yapılan hesaplarla sınırlı değil. Son dönemde CHP her mevzûu rejim krizi gibi algılıyor; en azından kamuoyuna öyle takdim ediyor. Baykal; hakkında fişleme, yolsuzluk, usulsüzlük gibi suçlamalar bulunan bir rektöre sınırsız destek veriyor, olay yerine giderek "yargının bağımsızlığı"nı vurguluyor. Aynı Baykal, Şemdinli olayları yaşandığında önce sessiz kaldıktan sonra "Şemdinli'nin de takipçisiyim, Van Rektörü'nün tutuklanmasının da" diyor. Bu arada Van savcısının iddianamesinde üst düzey bir komutanın adı geçince "Bu, orduya darbe girişimidir" yorumunu yaptı. Van savcısının Yaşar Büyükanıt'ın adını davada geçirmesine pek çok tepki geldi; ama hiçbiri Deniz Bey'inki kadar sert değildi. 15 Mart tarihli Radikal Gazetesi birinci sayfadan "Askerden de askerci" diyerek "Orduya darbe" cümlesini yerden yere vurdu. Kamuoyunda oluşan genel kanaat de aynı yöndeydi... 
<p>Merkez Bankası başkanlığı konusunda da tavır aynı: Deniz Baykal'a göre hükümetin "gizli programları var". Neymiş bu gizli program? "Şimdi kuşatma aşamasındadır. Hedefleri Çankaya kalesini düşürmek. Devlet politikalarını dinî temelde şekillendirmek istiyorlar". Deniz Bey'in şahsi yaklaşımı değil bu hamleler. Belli ki CHP "ufukta seçim var" tespitiyle yeni bir muhalefet stratejisi oluşturmuş. Bu stratejinin rotası rejim krizi meydana getirerek AK Parti'yi asker-sivil-bürokrat kadrolarla sürekli sıkıştırmak. Asıl "kuşatma" bu. Hükümet daha Merkez Bankası'na başkan atayamamış, CHP Genel Başkan Yardımcısı Mustafa Özyürek, "Merkez Bankası, Türkiye İslam Bankası'na dönüşmüştür." diyor. İnsaf! CHP'nin muhteşem (!) önerisi de şu: "Eski MB Başkanı Serdengeçti'yi geri getirin." Böyle şey olur mu? Siyasi iktidara kendi bürokratını atama hakkı bile tanımayacaksın; sonra kalkıp kuşatmadan bahsedeceksin.
<p>Soğuk savaş döneminden kalma muhalefet anlayışını halk tarihe gömdü. Bunu en iyi bilenlerden biri usta politikacı Deniz Baykal olmalı. CHP lideri, 3 Kasım sonrasında "müspet muhalefet" üzerine vurgular yaptı. Şimdi ne olduysa eski siyaset anlayışı bir anda yeniden nüksetti. İcraatlar eleştirileceğine, inançlar gündeme getirilmeye, rejim krizi edebiyatı yapılmaya başlandı.
<p>Geçenlerde DYP lideri Mehmet Ağar harika bir tespitte bulundu: "Siyaseti dışarıdan tanzim etme işi 3 Kasım'da bitti." Ağar'ın gördüğü bu sosyal gerçeği yılların politikacısı Baykal ve ekibi nasıl göremez; bunu anlamak mümkün değil. AK Partililer de bu gerçeği bazen göremiyor ve rejim polemiklerini alevlendirecek açıklamalar yapıyor. Gerek yok ki! Halk, kriz üzerinden siyaset yapan herkesi -iktidar da olsa, muhalefet de olsa- kara listeye yazıyor; sandıkta krizcilerle hesaplaşıyor. Vatandaş haksız mı?</p></p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=270230), [web.archive.org (arşiv bağlantısı)](http://web.archive.org/web/20120813223707/http://www.zaman.com.tr/yazar.do?yazino=270230)
