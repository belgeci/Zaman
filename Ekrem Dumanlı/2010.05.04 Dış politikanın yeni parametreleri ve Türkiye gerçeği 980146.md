# Dış politikanın yeni parametreleri ve Türkiye gerçeği

*Ekrem Dumanlı 2010.05.04*

<td class="columnist-detail">
<p>Dışişleri Bakanı Ahmet Davutoğlu'nun daveti üzerine Oxford'a gittik. Bir grup meslektaşımızla katıldığımız seyahatte Bakan Bey'le uzun uzun sohbet etme imkânı bulduk.</p>
<p>
<div id="haberMetinDiv">
<p>Türkiye'nin dış politikası çok canlı, çok yönlü, çok renkli. Hatta rahatlıkla söyleyebilirim ki; bizim Hariciye, Cumhuriyet tarihinin en hareketli zamanını yaşıyor. Sadece Davutoğlu'nun gayretlerini söylemek yetmez. Başbakan Recep Tayyip Erdoğan'ın da bir ayağı hep dışarıda. O kadar ki, iç siyasetin cadı kazanına döndüğü zaman dilimlerinde Başbakan'a yönelik bazı eleştiriler yapıldı. İstendi ki dış politikaya ara verilsin ve iç siyasetteki dengeler yeniden kurulsun. Başbakan, onca karmaşaya rağmen dış politikadaki çalışmalarına ara vermedi. Cumhurbaşkanı Abdullah Gül'ün de en önemli gündemi dış politika. Çankaya'nın ilgi alanı çok geniş. Avrupa, Amerika, Rusya gibi devlet liginde her an ağırlığını hissettiren Cumhurbaşkanı, kimi zaman Afrika'ya kadar uzanıyor ve Türkiye'nin imajını yükseltecek çalışmalar yapıyor...
<p>Türkiye, artık kendi içine kapanık bir ülke değil; her yerde, her meselede bu ülkenin ağırlığı hissediliyor. Bu durumdan rahatsız olanlar da yok değil işin doğrusu. Eski dönemleri özleyerek yeniden o pasif günlere dönülmesini isteyenler de çıkıyor şüphesiz. Sırf bu yüzden bazen Dışişleri Bakanı'nı hedef gösterenler de oluyor. 'Yeni Osmanlıcılık' suçlamaları buradan kaynaklanıyor. Bazen inanç ve ideoloji birlikteliğini öne çıkararak Türkiye'nin Suriye'ye, İran'a, Irak'a vs. yönelik yaptığı çalışmaları gündeme getirip belden aşağı vuranlar da oluyor. Bu tip kısır çekişmelerin bu ülkeye bir faydası yok. Zaten doğru ve inandırıcı da değil. "Türkiye'de eksen kayması var." diyenler Soğuk Savaş döneminin şuur altına sığınarak konuşuyor. O dehlizden manzara öyle görünebilir; ancak artık o eksenler hâk ile yeksan oldu. Şimdi klasik, değişmez ve statik eksenler yok. Dünya siyaseti artık tek yönlü işlemiyor. İşte tam bu noktadan bakıldığında görülüyor ki Türkiye, doğru bir tercih kullanarak çok yönlü bir dış politika izliyor. Herhangi bir ülkenin güdümüne girmediği gibi bir yerlerden koparak başka bir düzleme de savrulmuyor. Batı ülkeleriyle yürütülen aktif dış politika ve bölge ülkeleriyle açılan yeni sayfalar sayesinde dünyaya bambaşka bir Türkiye portresi sunuluyor.
<p>Manzara ortada: Geçen seneki 1 Mayıs'tan bu seneki 1 Mayıs'a kadar olan sürede Dışişleri Bakanı, 100 dış sefer yapmak zorunda kalmış. Turistik geziler değil bunlar. Dünyanın problemli bölgeleriyle ilgili çözüm haritasında "Biz de varız!" anlamına gelen seyahatlerden söz ediyoruz. Bu seferlerin 45'i Avrupa'ya, 27'si Ortadoğu'ya, 3'ü Kıbrıs'a, 2'si Latin Amerika'ya yapılmış. Bu gezilere diğer devlet adamlarının temaslarını da ekleyin lütfen. Türkiye'ye gelen ziyaretçi devlet adamlarını da listeleyin. Karşınıza şu ana kadar tahayyül bile edilemeyen bir tablo çıkıyor.
<p>14 Mayıs'ta Başbakan Erdoğan, 9 bakanıyla beraber Yunanistan'a gidiyor. Daha düne kadar her an savaşacakmışız gibi davrandığımız komşu ülkenin ekonomik sıkıntısını paylaşacak Türkiye. "Eksen kayması" goygoycularının anlam veremediği nokta da bu. Güya Ortadoğu ve İslam ülkelerine doğru eksenin kaydığını düşünenler Türkiye'nin mesela, Sırbistan'la geliştirdiği ilişkiye anlam veremiyor. Oysa Batılı devletlerin yapamadığını yapıyor Türkiye. Sırbistan'la Bosna'yı aynı masaya davet ederek Balkanlar'da barışın önünü açıyor. Bosna'nın NATO'ya kabulü için verdiği mücadele sırasında NATO üyesi bazı Batılı devletleri de yanına alabiliyor. Aslında bu, öteden beri NATO üyesi olduğu halde pek de kale alınmayan ülkelerin karar mekanizmasında hayatî bir rol oynamasına da vesile oluyor. Bu tip prestij getiren çalışmalar sonunda herkes anlıyor ki Türkiye, sözünde duran ve adil çözümlerden yana olan dış politikasıyla problemlerin halledilmesinde kilit bir ülke haline gelmiştir.
<p>VİZYONER BAKIŞ AÇISI KALICI VE SÜRDÜRÜLEBİLİR OLMALI
<p>Bu durum kimilerini rahatsız etmiyor mu? Maalesef bazıları bütün bu olumlu gelişmelerden pek haz almıyor. Bu yüzden de dış politikamızda duraksama meydana geldiğinde ellerini zevkle ovuşturanlar, tarih huzurunda başka bir sınavdan geçtiklerini fark edemiyor. Çünkü dış politika, iç siyasetin güdük kavgalarına feda edilemeyecek kadar önemlidir. İç siyasette lafazanlığın, kabalığın, küçük hesap yapmanın anlaşılır (ama kabul edilemez) bir yanı bulunabilir; ancak dış politika bir ülkenin topyekûn itibarıdır...
<p>Ermeni meselesi gibi, AB sürecinde Kıbrıs konusu gibi çok yönlü siyaset gerektiren mevzularda süreç zaman zaman tıkanıyor. Bu tarz sıkıntılar baş gösterdiğinde meseleyi sadece seçim sandığının arkasına gizlenerek izlemek; daha kötüsü, onca gayreti küçük manipülasyonlara hapsetmek, Türkiye'yi zora sokabilir. Nitekim böyle şeyler yaşandı da. Tabii ki dış politika da eleştirilmeli; ancak yapıcı ve yol gösterici olmak kaydıyla.
<p>Seyahat boyunca Davutoğlu'na sorular sorduk. Bu soruların bir kısmı gerçekten de çetindi. Büyük bir sükûnet ve ciddiyetle cevap verdi Sayın Bakan. Dışişleri yetkililerinin öteden beri yaptığı gibi söylediklerinin bir kısmına "off the record" dedi, bir kısmına da "Bu sadece background" eklemesi yaptı. Rahmetli İsmail Cem Bey'in Washington'da yaptığı bir toplantıyı hatırladım. O da sık sık, "Bunların yazılmasını istemiyorum ama siz bilin." diyerek cevaplar vermişti. Dış ilişkilerin basına yansıması biraz da böyle oluyor. Her neyse. Gördüğüm o ki Türkiye, dış politikasına büyük önem veriyor ve her konuya ayrı bir titizlikle yaklaşıyor. Şu an 61 ülkeyle vizeler kaldırıldı. Davutoğlu, ülkelerin arasındaki ilişkiler kadar şehirlerin arasındaki ilişkilerin de önemli, hatta belirleyici olduğunu ifade ediyor. Halep'le Gaziantep'i örnek veriyor. İki şehirde karşılıklı kolayca temas kurulmasının diplomatik ilişkileri de olumlu etkileyeceğini, kültürel dinamizmin barış ortamının sağlanmasında ciddi roller üstleneceğine inanıyor. 11 Mayıs'ta Rusya Devlet Başkanı Medvedev Türkiye'de olacak. Türkiye, Medvedev'e de vizelerin kaldırılmasını teklif ediyor. Aynı Türkiye, son dönemde 20'ye yakın yeni büyükelçilik açtı.
<p>Ermenistan sınırının açılmasını genel bir çerçevede düşünen Türkiye'nin konuya bütüncül ve kuşatıcı bir nazarla bakması boşuna değil. Meseleyi sadece Ermenistan'a odaklayanlar yeni parametreyi tam da kavrayamıyor. Mesele sadece bir ülkenin sınırlarını açmak değil; o yüzden de Türkiye ile Ermenistan arasında imzalanan protokoller çöpe atılmış değil. Türkiye, Ermenistan'la yürüttüğü çok alternatifli diplomasiyi Azerbaycan'la da yürütüyor. Mekik diplomasisine Amerika ve Rusya'yı da dâhil eden Türkiye, herkesin belli bir olgunluk seviyesine ulaşmasını, birinin menfaatinin diğerini yok etmeyeceği bir ortamın oluşmasını bekliyor. Yani aslında Türkiye kendi gündemini takip ediyor ve bu gündemin realize edilmesi için ciddi bir efor sarf ediyor.
<p>Bugün izlenen dış politikanın çok yönlülüğünü doğru anlamak gerekir. Fotoğrafın sadece küçük bir bölümüne odaklananlar; hatta o küçük kareden büyük çıkarımlar yaparak kendini nakzeden yorumlara girenler, Türkiye'nin büyüklüğünün de farkına varamıyor. Türkiye, geriye dönüşü olmayan bir yola girdi. Vizyoner bir bakış açısını ve onun değişik yansımalarını doğru görmek şart. Pek çok süreç aynı anda yaşandığı için birbirine zıtmış gibi görünen manzaralara rastlanabilir; ancak meseleye akılla ve tabii ki soğukkanlılıkla yaklaşıldığında görülüyor ki Türkiye, yeni bir döneme çoktan girmiş durumda. Daha düne kadar irapta mahalli olmayan bir ülke durumundayken dünyanın her yerinde Türk işadamlarının ticaret yapıyor olması, Türk okullarının faaliyet gösteriyor olması, TİKA yoluyla dünyanın her yerine uzanılması vs. Türkiye gerçeğini herkesin daha iyi anlamasına vesile oluyor. Gücünün önemli bir bölümünü halk gerçeğinden alan bir ülkenin daha rasyonel ve vizyoner politika izlemesi kadar doğal bir şey olamaz. Umarım bu vizyoner bakış açısı, kalıcı ve sürdürülebilir bir hariciye kültürüne dönüşür... </p></p></p></p></p></p></p></p></p></p></div>
</p>
<a href="http://web.archive.org/web/20110106213252/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=980146), [web.archive.org (arşiv bağlantısı)](http://web.archive.org/web/20110106213252/http://www.zaman.com.tr/yazar.do?yazino=980146)
