# Asıl tuzak budur

*Ekrem Dumanlı 2008.10.07*

<tr><td class="metin" colspan="2" style="padding-top: 20px; padding-left: 5px; padding-right: 10px;">Acımız büyük. 15 vatan evladı şehit edilmiş; nasıl yas tutmayasın. Nasıl 'Bir yerde hata mı yapılıyor' deyip bir yandan özeleştiri kapılarını zorlamayacaksın; diğer yandan da bu vahşi saldırıyı düzenleyenlere lanet okumayacaksın.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p> Vicdanını kaybetmemiş her fert, bu korkunç saldırı karşısında teröre lanet okur; biz de lanet okuyoruz: Allah, bu ülkenin birlik ve dirliğine kasteden ve bu maksat uğruna gencecik fidanlara acımasızca saldıranları kahretsin! Onlara destek verenleri de, koruyup himaye edenleri de en kısa zamanda perişan eylesin!
<p> Meselenin bir yanı her türlü bedduayı mubah kılıyor. Ancak mesele sadece beddua etmekten ibaret değil. Hatta oluşan nefretten hareketle akıldan uzaklaşmak, sağduyuyu terk etmek hiç değil. Öyle ki, bazen teröre karşı çıkılırken bile teröristin amacına hizmet etme riski vardır. Nedir terör örgütlerinin ve onların arkasındaki melun güçlerin asıl amacı: Halklar arasındaki ayrışımın derinleşmesi, Türkiye'nin bir iç kaosa doğru sürüklenmesi, içte yorgun düşmüş devletimizin dışarıda adım atacak takatinin kalmaması...
<p> Karakol basan ve gencecik evlatlarımızı hedef alanlar, bu eylem sonunda toplumda nasıl bir psikoloji olacağını hesap ediyor; bundan emin olun. İstiyorlar ki devlet, hakkaniyet ve adaleti bir kenara bırakarak orantısız güç kullansın. Son yıllarda PKK'dan uzaklaşan ve PKK'nın siyasî temsilcilerinden kopan halk, bazı sert uygulamalara maruz kalsın da yeniden terör örgütünün güdümüne girsin isteniyor. Makro plandaki hedef daha korkunç: Arzu ediliyor ki Türkiye, bir iç savaşın eşiğinde bulsun kendini ve bir bölünme yaşasın bu ülke.
<p> Bu korkunç planlar tutmayacak; tıpkı şu ana kadar tutmadığı gibi. Ne var ki bu saatten sonra herkes daha dikkatli analiz etmeli yaşananları. Mesela böyle puslu havalarda yükselen silüete dikkat etmekte, yankısı çoğaltılan seslere kuşkuyla kulak vermekte fayda var. Karakol saldırısı olduğu andan itibaren birileri yasaların yetersiz olduğu üzerinde ince işçilikli mesajlar veriyor. Yasa eksikse çıkarılır, eksik kısmı varsa tamamlanır; ancak kendimizi aldatmanın bir manası yok! Otuz senedir yürütülen ve başarı elde edilemeyen terörle mücadelede 'bir yasa çıkaralım terör bitsin' havasına girmek doğru değil. Adama sormazlar mı, 'Hangi yasa, teröristin karakol basmasını önleyecek ki!'
<p> Meseleyi aslî mecrasından çıkarmamak lazım. Terörle de teröristle de mücadele edilecek; aynı zamanda insan haklarından ve demokrasiden taviz verilmeyecek! Bazı televizyonlarda mangalda kül bırakmayanlar ve bazı internet cambazları, olaydan başka bir nemalanma yolu bulmuş. Güya Ergenekon soruşturması askeri zaafa uğratmış da, asker terörle mücadele edemez hale gelmiş de falan filan. Kamuoyu tam bu noktada sormaz mı: 'Bahsettiğiniz adamlar bu işlerin tam göbeğindeyken terör bitmiş miydi ki, şimdi böyle bir masalı uyduruyorsunuz?' Ergenekon başka bir şeyi daha ispat etti aslında: PKK ile derin mahfiller arasında gizli bağlar var ve bu bağlantıların içinde kirli ilişkilerden tutun makro plan sahiplerine hizmetçilik etme gibi büyük bir ihanete ortak olma söz konusu. 
<p> Tabii ki bir gün Türkiye, terörün belini kıracak, beynini dağıtacak. Bunu akıl dolu stratejilerle yapacak. Böyle yapmak zorunda çünkü. Bir yandan temel hak ve özgürlükler konusunda taviz vermeyecek ve halkı devletle karşı karşıya getirmeyecek; diğer yandan da terörün kökünü kazıyacak tedbirlere başvuracak. Terörün malî kaynaklarından eleman bulmadaki becerisine kadar her kareyi mercek altına almak gerekiyor. Lideri on küsur senedir içeride olan ve otuz senedir yok edilemeyen bir örgütün hâlâ bir karakola beşinci kez saldırı düzenlemesi üzerine de düşünmek şart! Özeleştiri kapılarının usulüne göre ve ilgili makamlarda aralanması, doğru bir yol haritasının artık ortaya konulması gerekiyor. Halkın sabrı tükeniyor. Artık hiçbir mazeret dinlemek, hamasi beyanları duymak istemiyor. Haklı! Bu ağır şartlara rağmen tarih boyunca binlerce badireyi aşmış bir devletin demokrasi ve hukuk içinde kalarak terörün çanına ot tıkaması dünyaya misal olacak kadar göz kamaştırıcı bir örneğe dönüşecektir. Yeter ki paniğe ve öfkeye yenik düşmeyelim ve akıl dolu hamlelerle terörün beslendiği bataklığı kurutalım. 
<p>
<p><br/></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=746380), [web.archive.org (arşiv bağlantısı)](http://web.archive.org/web/20081210144329/http://zaman.com.tr:80/yazar.do?yazino=746380)
