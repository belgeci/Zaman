# -cı, -cu meselesine küçük bir dibace

*Ekrem Dumanlı 2006.04.04*

<td class="columnist-detail">
<p>Bu ülkede düşünce özgürlüğünün en kadim prangalarından biridir -cı, -cu nitelemesi. İki türlü işleyebilir sistem: Bu eklerle kategorize edilen zümreler, bu tasnifi benimseyerek müntesiplerine keskin bir çerçeve çizer ve onları "farklı düşünmek"ten alıkoyar.</p>
<p>
<div id="haberMetinDiv">
<p>Bu tutum, sadece fertlerin muhakeme ve teşebbüs gücünü öldürmez; aynı zamanda -cı, -cu diye anılan toplulukların dar bir kalıpta donup kalmasına, hatta marjinalleşmesine neden olur. Yanlıştır, tehlikelidir. Çünkü insan mizacının tek bir kalıba sıkıştırılması fıtrî olmadığı gibi, bir topluluğun aşırı kurallar ile mensuplarını "tek tip insan" olmaya zorlaması, "tek tip toplum" modeli önermesi, bağnazlığın hatta yobazlığın doğmasına sebep olur. Bu tip topluluklar, zaman içinde hem sosyal hayatın gerçeklerinden kopar; hem de toplumun her kesimini kucaklayacak çalışmalar yerine kabile mesabesini aş(a)mayacak küçük işlerin içinde boğulur. Bu şartlar altında okuyan, düşünen, üreten, sorgulayan, bireyler yetişmez ve zamanla bağnazlık o kitleyi esir alır...
<p>İkinci yaklaşımın tarzı biraz daha değişiktir. "Karşıt" üslupla kullanılan -cı, -cu nitelemesi, bireylerdeki beyin gücüne ve ifade özgürlüğüne bakılmaksızın insanları önce kategorize eder; sonra yek vücut saydığı bir prototip üzerinde hepsini yargılar. Aslında bu yaklaşımın da vardığı nokta aynıdır: "Tek tip insan, tek tip toplum". Bu da yanlış, bu da tehlikeli! Zira, -cı, -cu eki ile yaftaladığınız insanlar bireyin bütün varlığını tek kalıba irca ettiği için hiçbiri bu sıfatla anılmak istemiyor olabilir; bu bir. İkincisi, bir çırpıda -cı, -cu diyerek genellediğiniz topluluk tek tip insanlardan oluşmayabilir. Ön kabuller aldatıcıdır çoğu kez. Mesela uzaktan bakan ve -cı'lı sıfatları çarçabuk kullanan biri sanır ki herkes aklını, muhakemesini, iradesini, yeteneğini bir üst iradeye teslim ederek tek bir kalıba girmiş ve insanî melekelerini adeta kaybetmiştir; dolayısıyla böyle topluluklardan şair, romancı, hikâyeci, gazeteci, işadamı, aydın çıkmaz. 
<p>"Dinci" dediğinizde tek tip bir insan var sanırsınız karşınızda; oysa birbirine uymayan hatta birbirine zıt simalar ile yüzleşmeniz gerekir. Atatürkçü dediğinizde de, sağcı dediğinizde de, solcu dediğinizde de durum aynıdır. Daha içe doğru yöneldikçe tek tip insan modeline rastlayacağınızı sanırsınız; oysa son çeyrek asrın sosyal değişim yelpazesi oraları da rengârenk portrelere taşımıştır. Metodolojik birliktelik tipolojik birlikteliğin aynası ya da aynısı değildir artık. Yani, belli bir metotla bu ülkeye hizmet edileceğine; hatta o metotla yetinmeyip yepyeni metotların hayata geçirilmesi gerektiğine inanarak yapılan paylaşımı ve bu paylaşım çatısı altında insanların bir araya gelişini, o insanların ferdî birikim ve donanımlarını yok eden bir mekanizma gibi görmek doğru olmaz. Daha ötesini söyleyeyim; özünde cihanşümul mefkûre taşıyan topluluklar, iç bünyelerinde düşünce zenginliğini ödüllendirecek mekanizmalar kurabilir ve bu platformlar "bireyin çiçek açması"na zemin hazırlayabilir.
<p>Birey demişken; bu küçük dibacede kısa bir değinmede bulunmadan edemeyeceğim: Bireyin kutsanması, bireyselliğin yüceltilmesi bazen tek bir ölçü gibi takdim ediliyor. Birey gerçeğini toplum baskısı ile yok etmek ne kadar vahim bir hata ise; bireyi toplumdan bütünüyle koparıp ego tapınağı haline getirmek de o kadar feci bir hatadır. Yok mudur bu iki değeri birleştirecek orta bir yol? Kuşkusuz var. Ancak her şeyden önce peşin hükümlerden, yaftalama zihniyetinden, kategorize etme cinnetinden vazgeçmek gerekiyor. Sonra oturup bireyselliğin toplumsal ahengi üzerine, sosyal bilimlerin hata-sevap cetveline, bu arada İslam'ın bireyi Allah ile muhatap ederken topluma karşı sorumlu tutmasına kadar uzanabiliriz. 
<p>Bu konuda suya tirit analiz yapanlara şimdilik Sezen Aksu'nun o harika şarkısını hediye ediyorum: "Beni Kategorize Etme". Diline sağlık Sezen.</p></p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=272674), [web.archive.org (arşiv bağlantısı)](http://web.archive.org/web/20120813223828/http://www.zaman.com.tr/yazar.do?yazino=272674)
