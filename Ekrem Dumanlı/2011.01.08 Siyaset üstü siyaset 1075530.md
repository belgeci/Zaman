# Siyaset üstü siyaset

*Ekrem Dumanlı 2011.01.08*

<td class="columnist-detail">
<p>Bir önceki yazıda âlimlerin siyasete karşı sergilediği bir tutum üzerinde durmuş; onların siyasetin çarkları altında ezilmeden 'siyaset üstü bir siyaset' yaptıklarını ifade etmiştim.</p>
<p>
<div id="haberMetinDiv">
<p> Bu, bir bakıma devlet yönetiminin tamamen dışında ve bağımsız kalmayı işaretliyordu. Bir bakıma da siyasetin sebep olacağı sonuçları hesap ederek mesafeli bir ilgiyi açıklıyordu.
<p>Aslında bu duruşun özü, dinin en temel referanslarına dayanıyor. Din, insanların iki cihan saadetini her şeyin üzerinde tutuyor; insanı imana, ihsana, ahlaka vs. davet ediyor. Daha açıkçasını söylemek gerekirse dinin ana gayesi iktidar mücadelesi değil; insan kalbinin Yaratıcı'ya teveccühüdür. Bu nedenle de din, bir ideoloji değildir. Bu uzun bahis belki de başka bir yazı konusu. Yalnız şu kadarını söylemekle yetinelim: Gerçek âlimler ve mürşitler asla çıkar ve güç mücadelelerine alet olmamış; buna rağmen yönetimlerin yanlış yapmaması için azami bir gayret sarf etmişlerdir.
<p>Siyasetin kîyl-ü kâline girmeksizin ulema, siyasete akıl katabilir, fikir verebilir, tenkit ve taltifte bulunabilir; hatta kendisine inanan kitleler ile bazı değişimlerin öncüsü olabilir; ya da bazı yanlışların önleyicisi rolünü üstlenebilir. Bu, öteden beri böyle olmuştur ve böyle olmak zorundadır.
<p>Bir önceki yazıda İmam-ı Rabbanî ve Ebu Hanife gibi iki sembol isimden hareketle âlimlerin siyaset ötesi siyasetlerine çok kısa temas etmeye çalıştım. Bu büyük zâtların yaşadığı asırlardaki atmosferin ve o günkü yönetim anlayışının, bugünkü şartlar ve kavramlar açısından, çağımıza uygun düşmeyeceğine dair itirazlar gelebilir. Bu nedenle çağın önemli âlimlerinden Bediüzzaman Said Nursî üzerinde durulması faydalı olabilir.
<p><b>Siyasete akıl ve hikmet katmak</b>
<p>Bediüzzaman, kendi hayatını "Eski Said" ve "Yeni Said" diye ayırıyor. Hayatının son on yılını (Eserinde geçen ifadeye binaen) "Üçüncü Said" diye isimlendirenler de var. İlk dönemde Nursî'nin siyasetle belli bir oranda meşgul olduğunu, siyaset yoluyla ülkeye hizmet etmek istediğini görüyoruz. Lakin bu dönemi de doğru anlamak gerekiyor. Said Nursî, ilk dönemde de hayatını 'gaye-i hayal'i olan 'iman hakikatleri'ne adamıştı. Daha açıkçası, o dönemde de kendini siyasetçi gibi görmedi. İşte kendi cümleleri: "Eski Said bir miktar siyasete girdi. Belki siyaset vasıtasıyla dine ve ilme hizmet edeceğim diye beyhude yoruldu..." (On Dördüncü Şua) Siyaseti, 'dine ve ilme hizmet vasıtası' olarak gören Said Nursî'yi irkilten bir gerçek vardı: "Çoğu yalancılık ve bilmeyerek ecnebî parmağına alet olma ihtimali." Küçük hesaplarla yürütülen siyasetin 'meleği şeytan, şeytanı da melek' gösterecek kadar 'tarafgirlik' içerdiğini ifade edip, "Şeytanlardan, cinlerden ve siyasetten Allah'a sığınırım!" diyerek kendini 'rabıta-ı mevt' ile kanatlandıracak yeni bir yola adadı. Münzeviydi, yalnızdı, dünya işlerinden tecrit etmişti kendini...
<p>Bediüzzaman'ın Ankara'daki siyaset çekim merkezinin içine girmemesi ve kendini uzlet içinde bir tefekkür seyahatine zorlaması, onu bir bakıma dünya meselelerinden uzaklaştırdıysa da, o meselelere daha yukarıdan bakmasına da vesile oldu. "Dünya manevi bir buhran geçiriyor," (Tarihçe-i Hayat) diyordu mesela. Ve kendine şöyle bir misyon biçiyordu: "Kur'an etrafındaki surlar yıkılacak, doğrudan doğruya Kur'an kendini müdafaa edecek. Ve Kur'ân'a hücum edilecek; i'câzı onun çelik bir zırhı olacak. Ve şu i'câzın bir nev'ini şu zamanda izharına, haddimin fevkinde olarak, benim gibi bir adam namzet olacak. Ve namzet olduğumu anladım." (Yirmi Sekizinci Mektup)
<p>Pek çok İslam âlimi gibi, Bediüzzaman kendisine teklif edilen milletvekilliğini de kabul etmedi, Diyanet vasıtasıyla talep edilen Doğu vilayetlerindeki vaiz-i umumî görevini de. Bu, daha önceki yazıda üzerinde durmaya gayret ettiğimiz bir duruşun gereğiydi. Bir yandan alınan her siyasî kararın nasıl büyük sonuçlar doğuracağını biliyor ve o tahribatın önüne geçebilmek için çırpınıyordu; bir yandan da zincirleme yanlışları meşru gösterecek bir halka haline gelmemek için onurlu ve müstağni bir tavır alıyordu. Çare, herkesi kucaklayacak bir pozisyon alarak yeni bir nesil yetiştirmek; bu arada onlarca sene sonra meyve verecek bir oluşumu (Nesl-i Cedid) maceraperestlerin talihsiz kalkışmalarına feda etmemekti.
<p><b>Bediüzzaman ve siyaset üstü siyaset</b>
<p>Kendi terminolojisi içinde söylemek gerekirse Bediüzzaman, 'müspet hareket' yolunu seçiyor, şiddet ve hiddeti elinin tersiyle bir kenara itiyordu. Şeyh Said isyanındaki barışçı ve sağduyulu duruşu, Kürt-Türk çatışmasındaki kuşatıcı ve birleştirici yaklaşımı vs. zamanında tam anlaşılamadı. Bugün de tam takdir edildiği söylenemez. Hâlbuki Nursî'nin takındığı tavır ile beslendiği kaynak arasında çok sıkı bir bağ vardı. O, "Karşımda müthiş bir yangın var. Alevleri göklere yükseliyor. İçinde evlâdım yanıyor, îmânım tutuşmuş yanıyor." (Tarihçe-i Hayat) diyen bir insandı. Siyaseti, 'topuz' olarak görüyor, iman hizmetini ise 'nur'a benzetiyordu. İman hakikatleri 'elmas' gibiydi, siyaset 'cam parçaları'na benziyordu. Daha açıkçası, onun tek derdi insanların Yaratıcı'sını tanıması, ahlak ve fazilet timsali haline gelmesiydi. "İki elimiz var. Eğer yüz elimiz de olsa, ancak nura kâfi gelir. Topuzu tutacak elimiz yok." (On Altıncı Lemâ) demesi bundandı. Ne yazık ki bu duruş anlaşılamadı; hâlâ da bazı çevreler anlama gayreti sarf etmiyor maalesef.
<p>Mesela Milliyet'in 30 Aralık 2010 tarihli sürmanşeti bu konudaki bilgi yetersizliğinin somut bir örneğidir. Bediüzzaman, "Siyasi figür değil mi?" gibi keskin bir soru sormak ve "Gerçekte siyaseti yakından takip ettiği ve somut olaylar hakkında siyasî tavırlar aldığı biliniyor." demek için ya önyargılı olmak gerekir ya da bilgi yoksunu. 'Eski Said' de bizim anladığımız manada siyasetin tozu toprağı içinde değildi. Hele 'Yeni Said' dediği dönemde, onlarca yıl gazete bile okumadı, okutmadı, 'bütün mesaisini iman üzerine teksif' etti. Bugün bile, "Biz mümin değil miyiz ki ha bire iman hakikatlerini anlatıyorsunuz..." diyenlerin çağ yangınını anlayamadığını düşünüyordu. Eserlerinde pozitivist ve materyalist saplantılara sık sık göndermelerde bulunması onun gaye-i hayali ile ilgiliydi.
<p>Hiçbir zaman 'siyasetin göbeğinde' olmadı. Çünkü hep siyasetin üstündeydi. Yukarıdan (tepeden değil) bakıyordu olaylara ve güncel hadiselerin politik kavgalarıyla değil, büyük değişimlerin sosyal yansımalarıyla ilgileniyordu. Siyasetin yol açacağı zararları önceden hesap ederek hakkı tavsiye etmek; hatta çok zor şartlar söz konusu olduğunda 'ehven-i şer' deyip şerler içinden hayra en yakınını tercih etmek, siyaset üstü siyasetin tabii bir sonucudur.
<p>Müminin dünyaya bakışını tastamam bilemeyenler ya da o ufku idrak edemeyenler âlim kişilerin siyasete mesafeli durarak müdahil olmasına bir mana veremeyebilir. Siyasetten çıkar sağlamak için o çarkların arasına girmek başka bir şeydir; en küçük bir menfaat beklemeksizin siyasete akıl ve hikmet katmak bambaşka bir şey. Birinde gırtlağına kadar yalan-dolana batma riski bulunmakta; diğerinde ise sorumluluğunu yerine getirme söz konusu.
<p><b>Yol göstericilik siyasete bulaşmak anlamına gelmez</b>
<p>Bizzat siyaset yapmak isteyen dindar kimselerin iyi niyetli çabalarına tabii ki saygı duyulmalıdır. Bir tercihtir o. Bu yolla büyük hizmetler verilebilir; veriliyor da zaten. Lakin siyasetin izleyeceği yol herkesin kaderiyle ilgilidir ve o ilgi vicdan sahibi, akıl sahibi, hikmet sahibi herkesi bir şeyler yapmaya mükellef hale getirir. "Siyasete çok meraklıysan gel bir partiye üye ol!" demek, mağrur bir yaklaşımla sivil inisiyatifi yok saymaktır. Üstelik bu önermenin altında siyasetin siyasetçiler için yapıldığına dair tuhaf bir dayatma bulunmaktadır ki bu, siyaseti de siyasetçiyi de halktan koparan bir mantıktır. Herkes siyaseti belli mesafeden izler; çünkü siyasetin icraatı herkesi belli bir oranda etkiler.
<p>Siyasetin icraatlarını göz ucuyla izleyen ilim ve hikmet sahibi kişilerin yol göstericiliği, onların siyasete bulaştığı anlamına gelmez. Mesela Bediüzzaman'ın Demokrat Parti'ye (DP) verdiği destek, basit bir partizanlık ya da 'tarafgirlik' değildir. DP'nin ezan yasağını kaldırması, din üzerindeki baskıları belli bir oranda hafifletmesi gibi özellikleri bu desteği getirmiştir. Bu tutum tipik bir icraat desteğidir; partizanlık değil. Konjonktürel desteğin zembereği iktidar sahiplerinin icraatlarıdır ve o destek sonsuza kadar sürecek bir taraftarlık değildir. Çünkü ta baştan beri anlatmaya gayret ettiğimiz âlim-siyaset ilişkisi müspet hareket etmeyi önceliyor, partizanlığı reddediyor. Demokratik ve sivil yapıların icraat denetimi de aynı mantık üzerine kurulu değil mi?
<p>İlim sahibi insanlar için siyasetin günlük telaşından uzak durmak ve çıkar ilişkisi dışında kalmak esastır. Ancak bu şekilde her siyasi oluşuma eşit mesafede durabilirler. Buna rağmen tarih şahittir ki ilim sahibi kimseler hiçbir menfaat beklemeksizin yönetimlerin iyi icraatlarını destekler, yanlışları söz konusu olduğunda da uyarma vazifesini yerine getirir. Bu durumdan gocunmak ya da bunu siyasete müdahale sayıp kaba saba yorumda bulunmak en azından İslamî geleneği bilmemektir. Çünkü bahsi geçen dengenin dinî referansları da tarihî izdüşümleri de sağlamdır; yeter ki meseleye bugünün sıcak gündemiyle değil daha kuşatıcı bir nazarla bakılabilsin.
<p><hr/>
<p><i>Bu yazı CumaErtesi ekinde yayınlanmıştır</i></p></p></p></p></p></p></p></p></p></p></p></p></p></p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1075530), [web.archive.org (arşiv bağlantısı)](http://web.archive.org/web/20120218145141/http://www.zaman.com.tr:80/yazar.do?yazino=1075530)
