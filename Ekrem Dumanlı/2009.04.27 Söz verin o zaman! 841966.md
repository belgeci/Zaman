# Söz verin o zaman!

*Ekrem Dumanlı 2009.04.27*

<td class="columnist-detail">
<p>Bedrettin Dalan'a ait bir araziden cephanelikler çıktı. Vaktiyle İstanbul belediye başkanlığı yapmış bir insandan (ya da başkanlığını yaptığı vakıftan) cephanelikler çıkması beklenmeyecek bir tablo. Aynı şaşkınlık Ergenekon soruşturması kapsamında Dalan'a ait yerlerde arama yapıldığında da yaşanmıştı.</p>
<p>
<div id="haberMetinDiv">
<p>7 bin mermi, 5 tabanca çıkmıştı kasasından. Üniversite sahibi bir insanın silahlarla bu kadar sık anılması tabii ki soru işaretlerine neden oluyor; hele bir de o kişi Ergenekon davasından gıyabi tutuklama kararıyla aranıyorsa...
<p>Arazi İstek Vakfı'na ait; ancak askerî bir bölge olduğu ve oraya izinsiz girilemediği söyleniyor. Öyle olunca gözler TSK'ya dönüyor. Onlar da "Bizim araziye gömülü silahımız yok" diyor. Vakıf arazisinin bitişiğinde SAT komandolarına ait askerî birimler yer almakta. Yani mesele karışık; karışık olduğu kadar da şüphe uyandırıcı. Gerçeğin ortaya çıkarılması için güvenlik güçlerine ve yargıya çok iş düşüyor; tabii ki medyaya da...
<p>Medyanın aslî görevi ortadaki manzarayı net bir şekilde duyurmak; bu vahim manzara ile ilgili sorular yöneltip meselenin köküne inmek. Tabii ki hiçbir kimse (ya da kurum) şimdiden suçlu ilan edilemez; adı geçen kişiler ya da kurumların bir kalemde aklanıp paklanamayacağı gibi. Çünkü ortaya çıkan tablo herkesin tüylerini diken diken edecek kadar vahim...
<p>Doğan Grubu başta olmak üzere bazı medya kuruluşlarının Dalan konusundaki yayınlarını bir kenara not etmek şart! Çünkü hemen her konuya heyecanla yaklaşanlar, bu sefer hukuki sürece saygı ve yayıncılık sorumluluğuna vurgu yapıyor. Hatta bazı gazeteleri 'kirli' yayın yapmakla suçluyorlar. Söz konusu Bedrettin Bey olunca gazetelerinden bir kısmı nerdeyse bir cephane bulunmamış gibi davrandı. Bazıları da Dalan ismini, Dalan'ın vakfını adeta perdeleyerek verdi haberlerinde. "Niçin bir insanı hemen suçlu ilan ediyorsunuz?" şeklinde bir üslubu tercih ettiler. Tercih diyorum; çünkü sonuçta bu da bir duruş şeklidir. Eleştirebilirsiniz, beğenmeyebilirsiniz, hatta öfkelenebilirsiniz; lâkin bu yaklaşım biçiminin not edilmesi çok önemlidir. Bu saatten sonra kamuoyu şu soruyu her zaman soracak: 'Dalan konusunda gösterdiğiniz 'titizlik' bütün yurttaşlarımız için de geçerli olacak mı?'
<p>Farzı muhal, Dalan'ın evinde çıkan silahlar ya da arazisinde ele geçirilen cephanelikler herhangi bir vatandaştan çıksaydı aynı mantıkla hukuk vurgusu yapacak mıydınız? Allah korusun, herhangi bir cami avlusundan bir mantar tabancası çıksa Hürriyet Gazetesi yazı işlerinin yaklaşımını kestiremiyor insanlar. Ya da "saygın" bulmadıkları bir ismin kasasında 7 bin mermi çıksaydı Milliyet bu kadar sağduyulu yaklaşabilir mi, sorusuna 'evet' cevabı verilemiyor...
<p>"Bundan sonra herkes için daha sağduyulu yayın yapacağız." deniyorsa bunu bir milat olarak kaydetmek gerekiyor. Çünkü yakın geçmişte 'masuniyet karinesi'ne hiç de riayet edilmedi. Mesela 28 Şubat döneminde pompalı silah kampanyası yapıldı. Tamamen psikolojik harekâta yönelik bir sindirme operasyonuydu. Güya "Refahlılar pompalı silah alıyor"du. O gün yapılan genellemeler delil olmaksızın herkesi zan altında bırakıyordu. Bugün her yerden Ergenekon cephanelikleri fışkırıyor. Zaten soruşturma da İstanbul Ümraniye'de ele geçirilen bir mühimmatla ortaya çıkmıştı. Arkasından olay, Eskişehir'e sıçramış, emekli bir askerin evinden silah deposu çıkmıştı. Sonrası malum Yarbay Sönmez'in cephaneliği, İbrahim Şahin'in cephaneliği, Poyrazköy cephaneliği...
<p>Demem o ki hukuk, artık çifte standardı kaldırmıyor. Cephaneliklerle yakalanmış kişilere gösterilen saygı, hayatında karınca ezmemiş insanlardan esirgeniyorsa adalet duygusu yerle bir oluyor demektir. Bu durum hem adalet duygusunu yaralıyor hem de toplumsal barışı da zedeliyor. Eskiden çifte standartlara şaşaalı ambalajlar bulunurdu. Artık o dönem de sona erdi, çünkü insanlar her bilgiye onlarca kaynaktan ulaşıp olayların perde arkasına vâkıf olabiliyor. En iyisi bugün yargıya saygıyı hatırlatanlardan yemin billah söz almak. Söz verin kendinize yakın bulduğunuz insanlar için talep ettiğiniz adalet ve sağduyuyu herkese karşı göstereceğinize! Siz o saygıyı gösterebilirseniz bu ülke daha çabuk normalleşecek, şeffaflaşacak, demokratikleşecek... e.dumanli@zaman.com.tr
<p><hr/>
<p><h3>Düzeltme sütunu dururken</h3>
<p>Gazeteleri doğru okumanın yolu yayın mutfağını; yani yazı işlerini anlamaktan geçer. O yol doğru bilinmeli ki herhangi bir hata söz konusu olduğunda düzeltme şekilleri de ortaya çıksın. Bu işin dünyada en gelişmiş şekli şudur: Gazetelerin düzeltme bölümleri (corrections) vardır ve bir haberle ilgili açıklama yapmak ya da düzeltme yapmak isteyenler o bölümün editörüne müracaat eder. Gazete yayın yöneticileri de bu bölüme çok önem vermek zorundadır. Bu açıklamayı şunun için yapıyorum: İletişimciliğine cidden inandığım bir yazar, bir habere binaen çok ağır bir yazı kaleme aldı. 'Yuh ki ne yuh' diyerek bizde çıkan bir haberden şahsımı sorumlu tutuyordu. Haber, 14. sayfada yayınlanmış, gece baskısında yer almış. Bu tip haberlerin her birisinin genel yayın yönetmeninin denetiminden geçmesi düşünülemez. Mesleğe yeni başlamış bir muhabirimiz gece kendisine ulaşan öğrenci velisinin 'Bizi zorla Ankara'ya götürüyorlar' demesi üzerine bunu haber yapmış. Gece yarısı okul yöneticileri aranmamış, haberin çapraz kontrolü yapılmamış. Sonra bu bilgiye bazı veliler ve okul yöneticileri karşı çıkmış. Demek ki haber aceleye gelmiş ve bilgi eksikliği ortaya çıkmış. Dünyada nasıl işliyor sistem? İtiraz edenler bir metin hazırlıyor ve bu bilgi düzeltme bölümünde neşrediliyor. Dünyanın en saygın gazeteleri bile bunu büyük bir sorumluluk duygusu içinde yerine getiriyor.
<p>Biliyor musunuz; Türk basınında hep aynı sütunu açıklama ve düzeltmeye ayıran tek gazeteyiz. Hakaret etmeden yapılan her düzeltme, Yorum sayfamızdaki açıklama bölümünde yer alıyor. Bahsi geçen konu da orada yayınlanacak. Görüldüğü gibi bu tip durumlarda bir kişiyi hedef yapıp yuh çekmeye gerek yok. Üstelik iletişimci bir büyüğümüze şunu sorma hakkımız da var sanırım: Diyelim ki genç bir muhabir karşı tarafa sormadan bir haber yaptı, editör de eksik haberi yayınlayarak hata etti; konuyu muhatabınıza sormadan ayıplayıcı yazı yazmak da benzer bir davranış biçimi sayılmaz mı?' Her neyse... Karşılıklı saygı kadar güzel ve insani bir şey olmaz; o da ancak sorumluluk ile geliştirilebiliyor. 
<p><hr/>
<p><h3>Yargısız infazın izahı olmaz</h3>
<p>Geçen hafta bu köşede isim vermeden bir eleştiri yapmıştım. Bir TV kanalında Fethullah Gülen'in akılalmaz suçlamalarla gündeme getirildiğini, sekiz sene süren ve beraat kararıyla biten davayı yok sayarak savcıların göreve çağrıldığını, bunun adının medyatik linç olduğunu ifade etmiştim. Mesele kişiselleşmesin diye isim vermemiş, prensip sorgulaması yapmış, ihbarcılık ile habercilik arasındaki farkı vurgulamıştım.
<p> Yazıma öfkelenip veryansın eden birisi çıktı ortaya ve cemaat adını verdiği yapıya mesajlar vermeye, yol göstermeye (!) çalıştı. Güya cemaat diyalog yapıyormuş da ben o diyalog sürecine zarar veriyormuşum. Bu mudur yargıdaki beraate rağmen yaptığınız infaz çalışmasının izahı? Üstelik yazdıklarınız ihbarcılık ile habercilik arasındaki fark üzerine söylediklerimi ispat ediyor. Tam da demek istediğim buydu; habercilik yapalım, ihbarcılık yapmayalım diyordum. Hâlbuki bazı internet sitelerinin minnacık odalarına sıkışmış birileri bunu sürekli yapıyor ve toplumun saygı gösterdiği kişilere (en başta da Fethullah Gülen'e) "olağan şüpheli" muamelesi yapıyor. Hangi vicdan buna razı olur? "Biz hakaret edelim, suçlayalım, aşağılayalım; siz sesinizi çıkarmayın" demek "Gelin diyalog kuralım" demek değildir. İnsanlara bu kadar saf muamelesi yaparsanız daha büyük tepkilere de hazır olmanız gerekir. Zira, ma'şeri vicdanın kabullenmediği bir davranış biçimini hiçbir ambalaj sevimli hale getiremez.
<p><hr/>
<p><h3>Balbay'ın arkadaşları da soru soracak mı?</h3>
<p>Cumhuriyet Gazetesi'nin Ankara Temsilcisi Mustafa Balbay hapishanede. Ergenekon soruşturması kapsamında tutuklu olan Balbay'ın günlükleri bazı gazetelerde geniş yer almıştı. O günlüklere göre bazı generallerle bir araya gelinmiş, darbe kışkırtıcılığı yapılmış, yol gösterilmiş, fikir alışverişinde bulunulmuş. Bu üzücü durum keşke hiç yaşanmasaydı. Ne işi var gazetecilerin darbe çalışmalarıyla...
<p> Günlüklerden anlaşılacağı üzere Balbay o görüşmelerde yalnız değildi. Yanında başka gazetecilerin de olduğu kesin. İsimleri bir yerde yazılmadı; yazıldıysa da ben rastlamadım. Merak ettiğim de şu: Bir zamanlar darbecilerle bir araya gelip onlara stratejik destek veren bazı gazeteciler Genelkurmay Başkanı İlker Başbuğ'un çarşamba günü yapacağı toplantıya katılacak mı? O toplantıya iştirak ederlerse "askerî tahrik" sayılabilecek paslar atacak mı? Bunlar yaşanırsa sormak gerekmiyor mu: "Balbay'ın suçu neydi?" ya da "Balbay antidemokratik paslaşmalardan içerdeyse aynı işlem devam ediyorsa, ortada bir yanlışlık yok mu?" Bekleyip göreceğiz...
<p><p align="center"><img border="0" src="http://web.archive.org/web/20110107181253im_/http://medya.zaman.com.tr/2009/04/27/tiraj.gif"/>
<p></p></p></p></p></p></p></p></p></p></p></p></p></p></p></p></p></p></p></p></p></p></p></div>
</p>
<a href="http://web.archive.org/web/20110107181253/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=841966), [web.archive.org (arşiv bağlantısı)](http://web.archive.org/web/20110107181253/http://www.zaman.com.tr/yazar.do?yazino=841966)
