# Referandumda MHP ne yapar?

*Ekrem Dumanlı 2010.04.06*

<td class="columnist-detail">
<p>Anayasa paketi hakkında CHP'nin tavrı net: "İstemezük!" AK Parti'nin tavrı da biliniyor: "Bu paket evrensel hukuk normlarına uygun ve reform mahiyetinde!" MHP içeriğe dair bir şey söylemiyor. "İlle de Anayasa'yı bir sonraki Meclis değiştirsin." diyor. Sebep? Tam bilinmiyor.</p>
<p>
<div id="haberMetinDiv">
<p> Muhtemelen bir sonraki seçimde koalisyon sonucunun çıkacağını ve bunda AK Parti'nin yer almayacağını düşünüyor. AK Parti'nin olmadığı (dolayısıyla bu anayasa paketinin rafa kalktığı) koalisyon kimlerden oluşabilir? MHP-CHP mi? Ya da genelde Güneydoğu'dan oy alan BDP mi?
<p>"Anayasa'yı bir sonraki Meclis değiştirsin." demenin ciddi bir gerekçesi yok. Bu anayasa 12 Eylül darbesinin ürünüdür ve ülkücü gençlerin azap çektiği bir yönetimin eseridir. Soğuk Savaş'ın sona erdiği günden beri son kullanım tarihi tescillenmiş 12 Eylül Anayasası'nı korumak ve kollamak MHP'ye yakışmaz. Çekilen çileler, 12 Eylül'le hesaplaşmayı gerektirir; onu korumayı değil. Üstelik bu anayasa 16 kez değiştirilmiş ve 85 maddesinde değişikliğe gidilmiş. Hal böyleyken kevgire dönmüş darbe anayasasının değişmesini ötelemek yanlış olur.
<p>MHP, paket Meclis'te görüşülürken içeriğe dair tartışmalara girmeyecekmiş. Niçin? Sebebi belli: CHP ile aynı ipe dizilmek istemiyorlar. Haklılar. MHP ile CHP'nin aynı karede gözükmesi en çok MHP'ye zarar verir. Gizli destekler, el altından yapılan yardımlaşmalar stratejik bir ketumiyet içinde yürütülebilse bile bu iki partinin açıktan açığa birbirine destek vermeleri zor.
<p>MHP için asıl zorluk da şu: Anayasa paketinde yer alan bütün maddeler MHP tabanının da talebidir. CHP yargı reformunu istemez. Haklı gerekçesini artık herkes biliyor.İktidar olduğu dönemdeki kadrolaşma sayesinde her şeye hükmediyorlar ve gizli patron rolünün tadını çıkarıyorlar. MHP öyle değil. En azından MHP tabanı öyle değil. HSYK ve AYM'nin aldığı kararlar nedeniyle insanların nasıl acı çektiğini en iyi MHP'ye gönül vermiş insanlar biliyor. Daha açıkçası AK Parti'nin hazırladığı anayasa paketinde öngörülen düzenlemelere sadece AK Partililer sıcak bakmıyor; MHP de, Saadet Partisi de bu değişikliğin zaruretine inanıyor.
<p>MHP, Meclis'te CHP ile hareket ederse yeni bir Demokrat Parti (DP) faciası olur mu? Evet, olabilir. Çünkü DP tavanı kendi seçmeninin taleplerine kulak tıkamış, Meclis'i çözüm yeri olmaktan çıkarmıştı. 2007 yılındaki Cumhurbaşkanlığı seçimlerinde seçmenin zekâsını hafife alan ve ikna edici sebep ortaya koyamayan DYP ve ANAVATAN çok ağır yara aldı. Çünkü hadise siyasetin kısır çekişmeleri içinde particilik oynanacak bir mesele değildi. Bugün de öyledir. Anayasa değişikliğinde öngörülen reformları desteklemek AK Parti'yi desteklemek anlamına gelmez. Bu reformlara bu milletin ihtiyacı var.
<p>HSYK'nın siyasallaştığı bu kadar açıkken, AYM'nin siyasi kararlar alarak halkın büyük bir kısmını mağdur ettiği ortadayken MHP'nin oyalayıcı tavrına izah bulmak mümkün değil. HSYK'yı savunmak MHP'ye yakışmaz; çünkü bu kurumun mağdurları arasında bizzat bu millet vardır. AYM'nin, Meclis'te 411 oyla alınan kararda yaptığı korkunç hata MHP'nin teklifine karşı yapıldı. MHP şimdi bu kurumu nasıl savunabilir? Bu iş referanduma giderse halk bunları MHP tavanına sormaz mı?
<p>Saadet Partisi lideri Numan Kurtulmuş, anayasa paketinin referanduma kalması halinde oylarının "evet" olacağını açıkladı. Basiretli bir yaklaşımdı bu. Zira, referandumda "hayır" demek kendi tabanına "hayır" demektir; çünkü kamu vicdanındaki adalet arayışı bu pakete siyaset üstü bakmayı gerektiriyor. Aynı gerçekler MHP için de geçerli.
<p>Devlet Bahçeli, tecrübeli bir lider. Soğukkanlı kararlar alıyor. Günü kurtarma içgüdüsüyle hareket etmiyor. Bu nedenle başta yargı reformu olmak üzere yeni anayasa paketinin partiler üstü bir mesele olduğunu en iyi Bahçeli bilebilir. Etrafındaki bazı seçkinlerin gündelik hesaplarından etkileneceğini sanmıyorum. Çünkü MHP'nin güçlü bir geleneği var. O gelenek milletin vicdanını dinlemeyi emrediyor; elitlerin küçük kaprislerine ve inatlarına boyun eğmeyi değil...</p></p></p></p></p></p></p></p></div>
</p>
<a href="http://web.archive.org/web/20110106223343/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=969762), [web.archive.org (arşiv bağlantısı)](http://web.archive.org/web/20110106223343/http://www.zaman.com.tr/yazar.do?yazino=969762)
