# 'Önce aynaya bak' derlerse

*Ekrem Dumanlı 2010.03.23*

<td class="columnist-detail">
<p>Geçen hafta Ali Babacan ile mülakat yaptık. Ekonomiden sorumlu Devlet Bakanı ile yaptığımız röportajın konusu ekonomi ağırlıklıydı.</p>
<p>
<div id="haberMetinDiv">
<p>Sohbetin bir yerinde Babacan'ın naklettiği bir hadiseyi pazar günü yayımlanan "Ayın Konuğu"nda okumuşsunuzdur. Afrika'nın bir ülkesinde askerî darbe söz konusu olunca Türkiye haberdar edilir. Bunun üzerine Türkiye, başka ülkeleri de devreye sokarak darbenin önlenmesinde aktif rol oynar.
<p>Söz tam buraya geldiğinde sormadan edemedim: "Diğer denge ülkeleriyle darbeyi bertaraf etmek için temasa geçtiğinizde size şöyle demediler mi: 'Siz önce kendi ülkenizdeki darbe riskini ortadan kaldırın; sonra döner başka ülkelerin demokratik gelişimine katkı sağlarsınız.'"
<p>Bu sualin çağrışımını tebessümle karşılamak zorundaydık. Acı bir tebessümdü bu. Çünkü artık darbe, sadece geri kalmış ülkelerde konuşuluyor. Modern hiçbir ülkede askerî darbe diye bir gündem maddesi yok. Olamaz da! Çoğulcu ve katılımcı demokrasi, halka dönük ve onun çıkarını savunan bir hukuk sistemi, asker-sivil ilişkisini sağlam disiplinlere bağlamış durumda.
<p>Türkiye, dünyanın dikkatle hatta hayranlıkla izlediği bir ülke. Hem Müslüman, hem demokrasiyle yönetiliyor. Bir bakıma Avrupalı, bir bakıma Asyalı. Ortadoğu'nun en etkin aktörlerinden biri, Avrupa'nın en dinamik ülkesi. Bu ülkenin omuzlarında örnek ülke olmanın sorumluluğu da var. Demokratikleşme serüveni tökezlediğinde ortaya çıkan sıkıntı sadece Türkiye ile sınırlı olmuyor.
<p>AK Parti'ye yönelik kapatma davası açıldığında Cumhurbaşkanı Abdullah Gül ile İslam Konferansı Teşkilatı'nın (İKT) toplantısına katılmak üzere Senegal'deydik. Sayın Cumhurbaşkanı, İKT'de harika bir konuşma yapmış, İslam dünyasında demokratik hakların geliştirilmesi üzerine önemli analizlerde bulunmuştu. Herkesin ilgiyle takip ettiği o konuşma, Türkiye'nin uluslararası itibarını simgeliyordu. Ne var ki, o konuşmanın akabinde, daha Senegal'den ayrılmadan, kapatma davası açıldığı haberi ulaştı oraya. Yargıtay Cumhuriyet Başsavcısı Abdurrahman Yalçınkaya'nın orada olmasını çok isterdim. Keşke Sayın Başsavcı da orada bizzat müşahede etseydi ki kapatma davası Türkiye'mizin onuruna vurulan ağır bir darbedir. Eminim, Sayın Yalçınkaya da bu tablo karşısında yaralanacak, yüreğinden kan damlayacaktı...
<p>Gerçi bazı insanlar için Türkiye'nin itibarı, çok da önemli gözükmüyor. Mesela bazı basın mensuplarının Senegal'de kapatma davasını duyunca adeta zil takıp oynadığını gördüm. Gözleri dönmüştü sanki. Umurlarında değildi düştüğümüz durum. Onlar hadiseye ideolojik bir saplantı içinde bakıyordu. Cuntacıların hazırladığı bazı eylem planlarında ekonominin nasıl çökertileceği, Türkiye'nin batması pahasına da olsa bir partinin iktidardan uzaklaştırılması gerektiğini görebiliyorsunuz. Bu nasıl bir şartlanmışlık ki birilerine kızan, koskoca geminin batmasına göz yumabiliyor, alkış tutabiliyor.
<p>Geçenlerde (20 Mart 2010) Abdülhamit Bilici ilginç bir yazı kaleme aldı. Yurtdışında neşrolunmuş bir makaleden yola çıkıyordu Bilici. O yazıda beyan edildiğine göre Türkiye'den bazı gazeteciler, politikacılar ekonomi analizi yapan bir yazarı arayarak ve ona mesaj atarak Borsa'da neden olumsuz hareketlenme olmadığını sorguluyormuş. Komutanların gözaltına alınmasını vesile kılarak yurtdışı yatırımcısının tepki vermesi isteniyormuş. Hal böyle olunca Bilici, "Türkiye'yi yurtdışında kim jurnalliyor?" diye sormakta. Kimin nerede 'jurnalcilik' yaptığı genellikle biliniyor. Özellikle Washington ve Brüksel'de Türkiye'yi ispiyonlayanlar, ülkemizin itibarını, imajını, istikbalini düşünmüyor. "İktidar yıkılsın da ne olursa olsun!" mantığıyla ve öfkesiyle olaylara yaklaşan maceraperestlerin kendini "vatansever" ve "demokrat" görmesi meseleyi daha da ironik hale getiriyor.
<p>Türkiye, kendi iç dinamizmiyle her türlü engeli aşabilecek güce sahip. Uluslararası konjonktür de demokratikleşmeyi kaçınılmaz hâle getiriyor. Demokratik haklar genişledikçe bu ülke örnek olmaya devam edecek ve dünyanın pek çok bölgesinde demokratik sürece katkı sağlanacak. Kendi gölgesiyle boğuşmaktan yorgun düşmemiş bir Türkiye'nin açacağı ufuk, sadece bulunduğu bölgeyi değil, yeryüzünü etkileyecek seviyededir... e.dumanli@zaman.com.tr</p></p></p></p></p></p></p></p></div>
</p>
<a href="http://web.archive.org/web/20110107125236/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=964658), [web.archive.org (arşiv bağlantısı)](http://web.archive.org/web/20110107125236/http://www.zaman.com.tr/yazar.do?yazino=964658)
