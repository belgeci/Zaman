# Radikalizm tehlikesi

*Ekrem Dumanlı 2006.09.19*

<td class="columnist-detail">
<p>Geçen hafta Amerika'da 11 Eylül faciasının yıldönümü münasebetiyle yapılan onlarca programın birinde beklenmedik bir hadise yaşandı. Amerikan kamuoyunun yakından tanıdığı Rosie O'Donnell'ın ABC kanalındaki şovunda program arkadaşı "İslamcı militanların özgür insanlara yönelik saldırıları" üzerine konuşuyordu ki O'Donnell, "Bir dakika!" diyerek konuşmaya müdahale etti.</p>
<p>
<div id="haberMetinDiv">
<p>Lafını eğip bükmeden "Bu ülkeyi radikal Hıristiyanlar, radikal Müslümanlar kadar tehdit ediyor." deyiverdi. Tam bir şok. Ünlü talk şovcu, kilise ve devletin ayrı olmasına rağmen bugünkü Bush yönetiminin tutumundan bahsetmeye başlıyor. Bunun üzerine diğer bir katılımcı, "Ama biz kendi ülkemizi bombalamıyoruz ki!" diyerek Amerikan medyasının pek de alışık olmadığı ağır tenkidi savuşturmaya çalışıyor. Fakat nafile! Rosie, "Ama biz de başka ülkelerde masum insanları bombalıyoruz. Irak ve Afganistan tarafından asla tehdit edilmedik. Hiçbir zaman savaşarak barış getiremeyiz." sözleriyle kendini savunuyor. Program sonrasında haber bültenlerinde ve forum sayfalarında Rosie'ye büyük tepki vardı. 2. Dünya Savaşı'ndan, Taliban'dan bahsedenlerden tutun; "İt ürür, kervan yürür" manasında tepkiler verenler bile çıktı. Olayın ayrıntılarını 13 Eylül gününe ait internet sitelerinde bulabilirsiniz. Şimdi bazı Hıristiyan örgütler bu konuşmayı protesto ederek Rosie'ye "özür dile" çağrıları yapıyor.
<p>Yukarıda naklettiğim olayı duyunca SunValey'de gerçekleşen ve Başbakan Tayyip Erdoğan'ın da konuşmacı olarak katıldığı toplantıyı hatırladım. Orada da önemli bir konuşmacı, bütün dünyada radikalizmin arttığına dikkat çekmişti. Böyle olması da normal. Çünkü radikal akımlar gücünü, düşman addettiği grupların aşırı uçlarından alıyor. O yüzden radikalizm sadece bir düşüncenin ya da inancın değil; bütün beşeriyetin problemidir. Hem kendi yaptıklarıyla tehlikelidir, hem karşı grubu tahrik etmesiyle. Üstelik hiçbir radikal topluluğu, 'öteki' durumundaki kişi ya da gruplar barışa, huzura ikna edemez. Düşünün; bir kişi ya da grup, mukaddes saydığı bir kaynağı referans göstererek masum insanları öldürmeyi kendine vazife görüyorsa, "düşman" durumundaki bunun aksini ispat edebilir mi? 
<p>Radikalizm denince hep Müslümanlar akla geliyor ya da getiriliyor. Bunda bazı aşırı uçların vebali de var; önyargıyla yayın yapan global medyanın da. Buna fiilen karşı çıkmak ve İslam'ın güzelliklerini göstermek hakiki Müslümanların en kutsal görevi. Ancak unutmamak gerekiyor ki benzer bir durum, Hıristiyanlık ve Yahudilik için de geçerli. Bugün insanlık, "radikal Hıristiyan ve Yahudi" grupların "Vaat edilmiş topraklar", "Armagedon", "Mesih" gibi kritik konulardaki kehanetlerini daha yakından hissediyor. Hep bir cephenin radikallerinden bahsedenler, kendi sahillerini zorlayan bir başka dip dalgayı görmüyor. Öyle olunca aşırı uçlara karşı çıkabilecek ortak aklı üretmek de zorlaşıyor. Papa'nın üzücü açıklaması bu açıdan da büyük bir hataydı. Çünkü bir tarafta neredeyse her ferdinin radikal muamelesi gördüğü bir dünya; diğer tarafta en bariz radikallerin bile mutedil havasıyla baş tacı edildiği bir başka dünya...
<p>Birkaç gün önce İstanbul hoş bir toplantıya ev sahipliği yaptı. Doğan Grubu'nun sponsorluk yaptığı programlara dünya medya devlerinin en üst düzey yetkilileri katıldı. Benim de davetli olduğum panelin başkanlığını eski Amerikan Dışişleri Bakanı Henry Kissinger yapıyordu ve bana ilginç bir soru sordu. "Müslümanlar neden radikal gruplara karşı çıkmıyor?" dedi. Şaşırdım. Kısaca, "Karşı çıkıyorlar, çıkmasalardı radikal gruplar bu kadar marjinal durumda olmazdı." demek zorunda hissettim kendimi. İslam dünyası yeterince bilinmiyor; bu dünyanın iç zenginliği, aşırı eğilimlerin oluşturduğu negatif imajlara esir düşüyor. Çare belli: Her din, kendi aşırı mensuplarını hakkaniyete davet edecek; üstelik bu işi akılla, mantıkla, sabırla yapacak. Aksi halde radikalizmin bedeli çok ağır olur.</p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=427849), [web.archive.org (arşiv bağlantısı)](http://web.archive.org/web/20120618171343/http://zaman.com.tr:80/yazar.do?yazino=427849)
