# Allah bir daha göstermesin!

*Ekrem Dumanlı 2006.08.31*

<td class="columnist-detail">
<p>Mehmet Akif'in "Allah bu ülkeye bir daha İstiklal Marşı yazdırmasın!" sözü, herkesin derinden "Âmin!" diyeceği bir duadır.</p>
<p>
<div id="haberMetinDiv">
<p>Zordur çünkü Kurtuluş Savaşı yapmak ve oradan alnının akıyla çıkmak. Bugün adeta heyecansız merasimlere hapsedilmiş İstiklal Marşı, Meclis'te ilk kez okunduğunda herkes hıçkırıklara gömülmüştü. Şiirini övenlere Akif, "Allah bir daha yazdırmasın!" cevabını vererek "O zor günler bir daha gelmesin" diyordu...
<p>Geçen hafta Kayseri'de bir konuşma yapan TMSF (Tasarruf Mevduatı Sigorta Fonu) Başkanı Ahmet Ertürk "Allah bir daha TMSF'nin böyle güzel işler yapmasını nasip etmesin!" demiş. Akif'in o meşhur cümlesine atıf yapıyor Başkan. Haklı! Zor bir dönemde TMSF'nin başına geçti. 20 banka onun yöneteceği kuruma devredilmiş, binlerce mevduat sahibi mağdur edilmiş; üstelik piyasadaki panik dinmemiş, güven bunalımı sona ermemişti. Daha kötüsü; soyguncuların ve hortumcuların üzerine gitmesi gereken kurumlar, kendilerini baskı altında görüyor, siyasi desteğin yetersizliği nedeniyle ülkeyi bir uçurumun kenarına kadar getiren haramilerden hesap soramıyordu. Ertürk'ün önünde 46 milyar dolarlık bir fatura vardı; bu fatura bankacılık alanında ortaklaşa işlenmiş suçların neticesiydi.
<p>46 milyar doları geri getirmek için yoğun bir gayret gösterildi, siyasi kararlılık sergilendi ve onca gayretin sonucunda bu paranın ancak bir kısmı tahsil edilebildi. Diğer bir kısmının tahsil edilme ihtimali yok. TMSF son iki yılda Hazine'ye 10 milyar dolar aktardı. "Buna da şükür" demek zorundayız; çünkü bu tahsilat bile Türk ekonomisine nefes aldırdı. Şüphesiz geriye kalan paranın peşine düşülecek; ancak har vurup harman savuranlar, kendilerini bugünlere göre de ayarlamış. Yani, vaktiyle minareyi çalanlar, kılıfını da uydurmuş.
<p>Ertürk, "Bir daha o günlere dönmeyelim" temennisinde bulunuyor. Mevzuun asıl can alıcı noktası şudur: Nasıl olmuştu da 2001 krizine gelip dayanmıştı Türkiye? Bunu tekrar be tekrar düşünmek, sebep-sonuç ilişkisini mercek altına almak gerekiyor. 
<p>Bankacılık sektörüne giren bazı kişilerin daha baştan iyi niyetli olmadığı anlaşılıyor. Sistemin ana felsefesi, bir hizmet sunmak ve o hizmetin bedelini müşteriden almaktan ziyade, kendilerine saadet zinciri oluşturmak olduğu görülüyor. Bu kötü niyeti 28 Şubat'ın şartları da besledi. Ülkenin bütün dinamikleri (yasama, yürütme, yargı ve medyayı liste başı yapmak gerekiyor) rejim krizine odaklanmışken hortumcular mesafe alıyordu. Öyle ki, bu sistemi kuranlar, bir yandan kavga gürültüyle icraatlarını gizliyor; diğer taraftan da kendilerini denetlemekle yükümlü kurum ve kuruluşları suç ortağı haline getiriyordu. Türkiye'de siyasi kriz olmadan ekonomik kriz olmaz. Bunu pekâlâ biliyordu hortumcular. Yapageldikleri yolsuzlukları gizlemenin en kısa yolu siyasî krizlerden geçiyordu. Bu gidişi en azından medya görmeliydi. Çünkü onun denetim gücü, hortumculuğun üzerinde tepindiği zemini sarsabilirdi. Ne var ki medya da masum bir ilişki içinde değildi...
<p>Daha açık söylemek gerekirse; Türkiye irtica, başörtüsü, Kur'an kursu, imam-hatip, yeşil sermaye gibi konuları tartışırken birileri malı götürüyor, diğerleri de cürm-ü meşhud durumuna düşmemek için sağır-dilsiz rolünü üstleniyordu. Sonunda olan oldu ve görüldü ki Türkiye'nin 46 milyar doları uçup gitmiş. Kaybedilen itibarın hesabını yapmak ise imkânsız. 
<p>Şimdi TMSF Başkanı "Allah bir daha göstermesin!" diyor. Bütün Türkiye'nin buna topyekûn "Âmin" demesi gerekir. Çünkü o krizlerden ders almamış, asker-sivil tartışmasını körüklemeye can atan, Kenan Evren'in tabiriyle "askeri pohpohlayan" zümreler hâlâ var. Onların kriz goygoyculuğunu gördükçe Ertürk'ün duasına iştirak etmemek elde değil...</p></p></p></p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=341468), [web.archive.org (arşiv bağlantısı)](http://web.archive.org/web/20120618172941/http://zaman.com.tr:80/yazar.do?yazino=341468)
