# Kılıçdaroğlu'nun  kredisi tükeniyor

*Ekrem Dumanlı 2010.11.02*

<td class="news-spot">
<p>Kemal Kılıçdaroğlu, Cumhuriyet Halk Partisi'nin (CHP) başına geçince parti tabanında yeni bir heyecan oluştu. Onlarca yıldır iktidardan uzak bir parti vitrin değiştiriyordu çünkü. Yeni liderin oluşturacağı yeni umutlarla halk tekrar kazanılabilir; böylece CHP iktidara yürüyebilirdi.</p>
<p><p>Nitekim kamuoyu araştırmaları gösterdi ki CHP'deki kan değişikliği partiye seçmen kazandırmıştı. Sadece seçmen mi? Öteden beri CHP'ye karşı fevkalade yakınlık hisseden bazı medya mensupları ve iş dünyasının bazı önemli simaları Kemal Bey'in yol açtığı heyecana kendini kaptırmıştı.
<p>Kılıçdaroğlu'nun parti başkanı olması, öteden beri CHP'ye ters bakan geniş kitleler için bile bir umut olmuştu. Sempati duymayanlar bile empati duymaya başlamış, "Galiba bu sefer CHP ezberleri bozacak ve 'hırçın parti' portresi tarihe gömülecek." demişlerdi. Aslında bir temenniydi bu. İnsanlar can u gönülden arzu ediyordu ki CHP artık kutuplaşmanın mimarı olmaktan çıksın, askerin arkasına sığınarak halkı dövmekten vazgeçsin, yargıdaki haksız ve orantısız gücünü kullanarak siyaseti yasaklara boğmasın...
<p>Heyhat ki ne heyhat!
<p>Sayın Kılıçdaroğlu kendisine tanınan bütün kredileri tek tek harcıyor, kendine duyulan güveni zedeliyor. Ta baştan beri hatalar yapıyordu ama o yanlışlar acemiliğine veriliyor, zamanla parti içindeki dengelerin oturacağına inanılıyordu. Ve beklenti şuydu: Parti içindeki kavgacı ve uzlaşmasız kadro, toplumun her kesimini kucaklamaya çalışan yeni lider sayesinde bertaraf edilecek, yeni liderin cesur çıkışları sayesinde CHP reformların öncüsü olacak.
<p>Maalesef olmadı; olacak gibi de görünmüyor. Kemal Bey üst üste hatalar yaptı. Onur Öymen'in Dersim olayları hakkında yaptığı korkunç açıklamaya bir Dersimli olarak önce kafa tutmuş, sonra sus pus olmuştu. Deniz Baykal'ın kaset olayıyla tasfiye edilmesi üzerine, "Kesinlikle aday olmayacağım!" demiş ama sözünde duramamıştı. Siyasete nazik bir üslup getirme üzerine nutuklar atarken İzmir'de kalabalığı görüp, "Öyle bir tokat atın ki okyanus ötesinden duyulsun!" diyerek haşin ve hırçın bir dil kullanmıştı. Tunceli'deki mitingde coşup, 'genel af' açılımında bulunmuş, gelen tepkiler üzerine, "Genel af söz konusu değil." demek zorunda kalmıştı. Referandumda oy kullanamayacağını haber yaptığımızda, Zaman'ı yalanlamayı tercih etmiş, ancak referandum günü oy kullanamayacağını anlayınca pijamalarını giyip perdeleri indirerek evden çıkmamayı tercih etmişti. Referandum öncesi, "Türban sorununu biz çözeriz." deyip kükremiş; ancak, "Haydi çözelim!" denilince işi yokuşa sürmüştü. Bir parti yetkilisinin komik gerekçelerle resepsiyona katılmayacağını açıklamasına mukabil, "Daha zaman var..." deyip katılacağını ima ederken Köşk'teki törene gitmemişti...
<p>Sayın Kılıçdaroğlu'nun insanları hayrete sevk eden yanlışlarına şu ana kadar müsamaha nazarıyla bakıldı. Bazı konulardaki tutarsızlık parti içi statükoya havale edildi. Ancak görünen o ki, CHP liderinin ufuk açıcı bir vizyonla iktidara yürümesi çok ama çok zor. Keşke öyle olmasaydı; ancak manzara ortada. Mesela CHP Gençlik Kolları'nın CHP Genel Merkezi'nde açtığı ve adına sergi dediği çalışma parti içindeki vizyon sıkıntısının belgesi haline geldi. Üstelik parti gençlik kollarının ilk tökezlemesi de değildi bu. Daha evvel Ankara'da bir duvara, "Tayyip gidecek, Gökçek gelecek" diye yazarken suçüstü yakalanmışlardı. Birkaç hafta önce de, Beşiktaş'ta hoşlarına gitmeyen bir sergiyi basmışlardı.
<p>Alternatif politikalar üretmesi ve demokratik denetim yapması gereken anamuhalefet partisinin toplumu rencide edecek, kutuplaşmayı artıracak o menhus yolda devam etmesi, bu yapının daha da marjinal hale geleceğinin en açık göstergesidir. Parti içinde âkil kimseler varsa aynen şöyle demek zorunda: "Partimiz eriyor Kemal Bey, eriyor." Onca ağır eleştiriye hedef olan eski genel başkan Deniz Baykal o koltukta otursaydı bu absürt sergiye müsaade etmezdi. Parti, bir dönem sıkça eleştirildiği o hırçın günlerin bile gerisine düştü bu sergiyle. Bunu bile görmüyorsanız değil iktidar adayı, anamuhalefet makamında bile kalamazsınız... </p>
<a href="http://web.archive.org/web/20101130101359/mailto:e.dumanli@zaman.com.tr">
</a></p></p></p></p></p></p></p></td>

Kaynak: [zaman.com.tr](http://zaman.com.tr/yazar.do?yazino=1047682), [web.archive.org (arşiv bağlantısı)](http://web.archive.org/web/20101130101359/http://zaman.com.tr/yazar.do?yazino=1047682)
