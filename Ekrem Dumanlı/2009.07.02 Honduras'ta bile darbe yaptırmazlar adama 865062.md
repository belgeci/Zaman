# Honduras'ta bile darbe yaptırmazlar adama

*Ekrem Dumanlı 2009.07.02*

<td class="columnist-detail">
<p>Sene 2009. Hâlâ darbeleri, cuntaları tartışıyoruz. Hâlâ ordu içinde 'örgüt üyesi' olmaktan tutuklanan insanları görüyoruz.</p>
<p>
<div id="haberMetinDiv">
<p>Oysa dünya çok ama çok değişti; değişiyor. Darbe yapmak uluslararası bir suç haline geliyor. İnsanlık ayıbı sayılıyor. Geri kalmışlığın alamet-i farikası haline gelen darbeci zihniyeti açıkça ya da üstü kapalı destekleyenleri zor günler bekliyor. 
<p> Adama Honduras'ta bile darbe yaptırmıyorlar. Dört gün önce ülke yönetimine el koyan darbecilerin analarından emdikleri süt burunlarından geldi. Dörtte üçü açlık sınırında yaşayan halk isyan etti. O halk ki 18 yıl askerî yönetim altında kalmış. Bir dönem darbeciliğin moda olduğu Latin Amerika ülkelerinin en fakirinde bile halk, 'en kötü demokrasinin en iyi darbeden daha iyi olduğu'na inanıyor ki; darbecilere 'Yeter artık!' diyor.
<p> Honduras'ın Congulus'ları ne yapıyor? Ülkenin televizyonlarına el koyuyor, yabancı gazetecileri tutukluyor, halka karşı şiddet uyguluyor... Bu tür önlemler onları kurtarır mı? Tabii ki hayır! Ülke sınırlarını kapatarak vatandaşı dövme modası çoktan geçti. Önceki gün Birleşmiş Milletler (BM), Honduras'ın darbecilerini kınayan bir tasarıyı oybirliği ile (oyçokluğu ile değil) kabul etti. Ordu tarafından görevinden alınan Devlet Başkanı Zelaya, BM Genel Kurulu'nda önce konuşma yaptı, sonra basın toplantısı düzenledi. Tasarıda, görevinden kaba kuvvetle alaşağı edilen Devlet Başkanı'nın görevine iadesi isteniyor. ABD Başkanı Obama da darbecileri yerden yere vuran bir açıklama yaptı. Amerika kıtası üzerinde bulunan 35 bağımsız devletin üye olduğu Amerikan Devletleri Örgütü (OAS), darbecilere üç gün süre tanıdı. Süre bitiminde Zelaya'nın BM Genel Kurul Başkanı Miguel D'escoto Brockmann, Arjantin Devlet Başkanı Fernandez, Ekvator Devlet Başkanı Correa, OAS Başkanı Insulza ile ülkesine döneceği açıklandı. Yani?.. Bugün gelinen global konjonktür şunu gösteriyor ki; darbe yapan adamın rahat bir nefes alması mümkün değil. Latin Amerika'nın 7 milyonluk fakir bir ülkesinde bile...
<p> Türkiye'de bazı insanlar demokrasinin geldiği noktayı ıskalamakta ısrar ediyor. Ve hata yapıyor. Askerî darbe dönemi sadece Türkiye'de değil; yeryüzünün her metrekaresinde bitmiştir. Silah zoruyla yönetim değiştirmek çağdışı kalmıştır. Gizli planlar çevirmek, hükümeti bu yolla gözden düşürmek, halkın bir bölümünü suçlu durumuna sokabilmek için mizansenler hazırlamak, halkta infiale neden olacak hadiseler tertiplemek, sosyal çatışmaları tahrik edecek, halk arasında şiddete neden olacak olaylar kurgulamak... Bunların hepsi Soğuk Savaş döneminin taktikleridir ve tarihin karanlık bağrına gömülmüştür.
<p> Günlerdir tartıştığımız olaylara bakar mısınız lütfen? Taraf Gazetesi'nin yayınladığı belgeye göre hükümete ve millete tuzaklar kuruluyor. Daha ortada bilimsel hiçbir veri yokken 'kanaat bildiren' askerî savcılığın borazanlığını maalesef bazı gazeteciler yapıyor. Jandarma kriminal, Emniyet kriminal, Adli Tıp kriminal raporlar verdikçe şüpheler artmıştı zaten. Ne var ki birileri olayı örtbas etmek için yapmadık propaganda bırakmıyor. Çiçek'in askerî savcı huzurunda attığı imza ile hayatı boyunca attığı muhtelif 20 imzanın farklı olduğu ortaya çıkmıştı. Yine de aklama paklama sistemi devam etti. Sonunda sivil savcılara kerhen ifade veren Çiçek dün tutuklandı ve cezaevine konuldu. Hem de örgüt üyesi olmak suçlamasıyla. Demek ki ortada somut bir şeyler var.İlginçtir, kuşkulu bir şekilde dün serbest bırakıldı...
<p> Bu arada iki maddelik bir yargı reform yasası geçti Meclis'ten. Yasalaşırken destek veren CHP ve MHP, şimdi kıyameti koparıyor. Bu kadar gürültüye bakarsanız sanki antidemokratik bir yasa çıkmış sanırsınız. Hayır. Askerlerin sivil mahkemede yargılanmasını isteyen bir yasaya adam gibi adam niye karşı çıkar ki? Üstelik daha iki hafta önce CHP lideri '12 Eylül darbecilerini yargılayalım' demişken, bu yasaya CHP topyekûn niye muhalefet ediyor? Darbecileri askerî mahkeme mi yargılayacak?
<p> Ergenekon soruşturmasını sulandırmak için her yola başvuranlar, MGK toplantılarını siyasî bir krize dönüştürmek için çırpınıp duranlar, 'Asker bu işe çok kızacak' korkusu salarak demokratik kazanımları geciktirenler... Lütfen gerçeği görün artık. Darbe dönemi bitmiştir! Baksanıza Honduras'ta bile darbecilere hayatı zindan ediyor dünya kamuoyu...</p></p></p></p></p></p></p></div>
</p>
<a href="http://web.archive.org/web/20110105111044/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=865062), [web.archive.org (arşiv bağlantısı)](http://web.archive.org/web/20110105111044/http://www.zaman.com.tr/yazar.do?yazino=865062)
