# Kim, ne yapmalı?

*Ekrem Dumanlı 2008.08.05*

<tr><td class="metin" colspan="2" style="padding-top: 20px; padding-left: 5px; padding-right: 10px;">Anayasa Mahkemesi (AYM) beklenen kritik kararını verdi ve AK Parti'yi kapatmamaya; ancak Hazine yardımından mahrum bırakmaya hükmetti. Bu tarihten itibaren herkes yeni bir dönemin başladığını; artık hiçbir şeyin eskisi gibi sürdürülemeyeceğini görmek zorunda. Şimdi herkes soruyor:</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>"AYM bir mesaj verdi mi?" Verdi ya da vermedi; ne değişir. Önemli olan, bu büyük krizden ders çıkarmak değil mi? Türkiye, kutuplaşmanın dibe vuracağı, kamu vicdanının yara alacağı, dünya nezdinde rezil rüsvay bir duruma düşeceği bir uçurumun kenarından döndü. Demokrasimiz üzerine düşen gölgeye rağmen yaşıyor. Yargı yoluyla da olsa darbe teşebbüsünün yanlış olduğunu, acı bir tecrübe olarak bir köşeye kaydetmek gerekiyor. Ve ayrıca bundan sonrası için "Ne yapmak lazım?" sorusunu yöneltme mecburiyeti vardır. Aksi takdirde bu krizden fırsat pencereleri açılmadığı gibi, dar bir alana sıkışan insanımızın nefes alması da mümkün değil. Kim, ne yapmalı ki Türkiye bu badireden kurtulmuş olabilsin?
<p> AK PARTİ: Yüzde 47 ile iktidar koltuğuna oturan parti bir yıl gibi kısa bir sürede iç çekişmelerin içine çekildi. Rejim tartışmalarıyla yıpratılmak istenen partiye ısrarla "İcraatlarından ve söylemlerinden kuşku duyan bir kitle var" deniyor. Bu iddialar doğru da olsa yanlış da olsa; partinin daha doğru bir iletişim ortaya koyması ve algı yanlışlarını gidermesi gerekiyor. Rejim tartışmalarından sıyrılıp ülkenin ortak akılla ortak hedefe yöneleceği yeni ufuklar çizmek de iktidarın ana görevlerindendir. Avrupa Birliği yolunda atılacak demokratik adımlar genel bir mutabakat için önemli fırsatlar sunuyor. Yargı reformuna ne kadar ihtiyaç duyulduğu ortada. 1982 Anayasası'nın Türkiye'yi taşıyamadığı da aşikâr. Temel ve köklü reformlar ancak büyük tıkanmalar ve krizlerden sonra yapılabilir. Toplumun bütününü kucaklayıcı bir söylem geliştirilmesi gerekiyor. Parti kapatma davası yüzünden oluşan ekonomik kayıpların telafisi bir yana; iş hayatındaki durgunluğun giderilmesi de şart. Hükümetin yeniden ekonomiye odaklanması, bölgesinde oynayacağı etkin rolü de güçlendirecektir...
<p> CHP: Son yıllarda CHP ile AYM arasında sıkı fıkı bir ilişki varmış gibi bir imaj oluşmuştu. Hükümet ne yapsa Önder Sav eşliğinde bir ekip her defasında tıpış tıpış mahkemenin yolunu tutuyordu. Bu manzara o kadar sık yaşandı ki AYM'yi noter pozisyonuna itiyordu CHP. Mahkeme, AK Parti'yi kapatmamakla CHP'ye adeta şöyle dedi: "Yeter be kardeşim; hep bana geleceğine biraz da halka git." İşin şakası bir yana; CHP'nin de artık halkla bütünleşmesi, iktidarı devletin kurumları aracılığıyla dövme yerine, icraatlarının denetimiyle eleştirmesi gerekiyor. Muhalefet böyle yapılır zaten. Ayrıca CHP'nin, artık bir an önce hırçın muhalefet üslubunu bırakması ve rejim bunalımı üretme yerine olgun bir muhalefet üslubuyla memleket meselelerine çözüm yolları göstermesi gerekiyor.
<p> MHP: Mahkeme kapatma kararı verseydi bundan en büyük zararı AK Parti değil MHP görecekti. Çünkü parti kapatmanın en büyük delili başörtüsü ile ilgili anayasa değişikliğiydi ve bu değişikliğin arkasındaki parti MHP'ydi. Ayrıca yeni bir isimle kurulacak parti AK Parti'nin mağduriyetini de kullanarak halkın sempatisini toplayacaktı. Kapatma davası açıldıktan sonra MHP'de yaşanan derin sessizliğe "AK Parti'ye tuzak kurduk" gibi bir sözün yakıştırılması MHP'yi çok zor durumda bıraktı. Bazı yetkililer farkında değildi, ama sokaktaki durum böyleydi. Ergenekon davası nedeniyle gözaltına alınanlar, tutuklananlar ve bu örgütü destekleyenler, MHP üzerine yoğun bir baskı oluşturmuştu. Keskin ve aşırı ulusalcı söylemlerle partiyi AB gibi, Kıbrıs gibi konularda sıkıştırıyor; MHP'nin müspet muhalefet yapma imkânını elinden almaya çalışıyordu. Ergenekon davası en çok MHP'yi rahatlatmalı ve köklü bir maziye sahip bu parti yeniden halkla bütünleşmeli...
<p> Sözün özü şu: Türkiye büyük bir siyasi krizin içinden çıktı. Bu kaotik ortamdan bir an önce kurtulmak şart. Adres belli: Aklıselimle yola çıkılacak; parti menfaatleri bir kenara bırakılacak, dünya standartlarında bir demokrasi için kollar sıvanacak. Bu saatten sonra saç saça baş başa siyaset yapmayı düşünen hata eder ve ilk seçimlerde çok ağır bir fatura öder...<br/></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=722393), [web.archive.org (arşiv bağlantısı)](http://web.archive.org/web/20080912190943/http://www.zaman.com.tr:80/yazar.do?yazino=722393)
