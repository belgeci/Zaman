# İnsan gerçeğinden kaçılamayacağına göre

*Ekrem Dumanlı 2009.06.27*

<td class="columnist-detail">
<p>Hiçbir sanat ürünü insan gerçeğinden kaçamayacağı gibi sinema da kaçamaz. Madem insandan kaçmayacaksın, insandaki iç çatışmayı olabildiğince işleyeceksin. Çünkü insan dediğimiz varlığı meleklerden daha üstün kılan da, şeytanlardan daha aşağıya atan da ona ait birtakım özellikler.</p>
<p>
<div id="haberMetinDiv">
<p>Klasik formattaki kurgularda insanlar 'iyi' ve 'kötü' olarak kategorize ediliyor. Keskin hatlarla ayrıştırılan karakterler (masalda bu çok daha belirgindir mesela) şayet 'iyi' ise onlardan kötülük asla sudûr etmiyor. Tersi de geçerli. 'Kötüler' de bir gün kalkıp 'iyiler' saflarına katılmıyor. Oysa gerçekte insanoğlu kendi nefsiyle her saniye boğuşan bir varlık. Eğilimlerinin toplamında iyiliğe yakın olmak ya da kötülüğü tercih etmek söz konusu olsa bile her birey, kendi arzuları, ihtirasları, emelleri ile sürekli çatışıyor. İradenin varlığı, o yüzden insanı diğer canlılardan ayırıyor ve hayatı 'imtihan sırrı' ile kuşatıyor. Bu gerçeklik üzerinden bakıldığında insana dair her özellik bir iç çatışmaya gebedir. Mesela sevgi ne kadar insana ait bir duyguysa, nefret de o kadar insana ait bir duygudur ve her ikisi de bir insanda belirgin bir şekilde gözlenebilir. Peki ya aşk, intikam, ihtiras, şöhret, şehvet... gibi duygular. Bunlar da insan gerçeğinin bir parçası değil mi? 
<p><b>Şiddet, dehşet, şehvet</b>
<p>Goethe'nin Faust'u insanın şeytanla (bir bakıma kendi nefsiyle) yaka paça olmasının hikâyesidir. Ya Mefisto'ya teslim olacaktır Doktor Faust ya da yara bere içinde kalma pahasına ruhunun özgürlüğünü ilan edecektir. Bu, aslında Âdem Babamız ile başlayan beşeriyetin öyküsüdür. Bu nedenle de edebiyat tarihinde hem Faust hikâyesi hem de benzer hikâyeler defalarca kaleme alınmıştır. Goethe'nin muhteşem başarısı, bu kadim hikâyeyi estetize etmedeki maharetinden kaynaklanıyor... Mesela başrollerini Edward Norton'un ve Brad Pitt ile paylaştığı Dövüş Kulübü (Fight Club/1999) filmi, Faust hikâyesinin modern bir versiyonudur. Buhranlar içinde kıvranan ve uykusuzluk yüzünden azap çeken sıradan bir insan (Norton) bir gün bir sabun satıcısına (Pitt) rastlar. Adam her türlü sahtekârlığı bilir ve ikisinin kaderi bir dövüş kulübüne çıkar. Artık uykusuzluğun yerini şiddet, dehşet, şehvet almıştır. Gerçekten karşılaştığı biri mi onu bu noktaya sürüklemiştir yoksa kendi yansımasıyla mı karşı karşıyadır; bu sorunun cevabı varlık nedenini de ortaya çıkaracaktır...
<p><b>Korku filmleri, ilhamını Hıristiyanlıktan alıyor</b>
<p>Şeytanın Avukatı filminde (Devil's Advocate/1997) insanın benliği ile giriştiği mücadele, modern hayatın tam göbeğinde anlatılır. Üstelik avukatlık gibi modern yaşamın vazgeçilmez unsuru olan popüler bir meslek üzerinden düalitenin bütün sınırları zorlanarak anlatılır bu mücadele. Al Pacino'nun yüksek bir performans sergilediği filmde insanı doğruluktan saptıran bazı tuzaklara (İncil'e atıflar da yapılarak) dikkat çekilir. Bu ve benzeri hikâyeleri beyazperdede izlerken çağları aşan bir öyküyle karşı karşıya kaldığımızı hissederiz; çünkü bahsedilen konu aslında insan gerçeğinin tam merkezinde durmaktadır...
<p>Yeri gelmişken değinmekte fayda var: Doğrudan şeytanı konu alan Batılı filmlerin çoğunda hâkim unsur korkudur. Bu, sadece sinemaya özgü bir durum da değildir. Edebiyat ürünlerinde de Batı'daki korku damarı, bizdekine oranla çok daha baskın ve ürkütücüdür. Pek çok sebebi var kuşkusuz. Ancak aslî sebeplerden biri çok önemli: İslam'da şeytan fail olmaz; yani bizzat fiil işleyemez. Onun vazifesi sadece vesvese yaymak, fiskos ederek tereddütler oluşturmak, fitne ü fesat çıkarmak için telkinlerde bulunmaktır. İnsanoğluna direkt müdahale edemez. Mesele ta baştan bu açıyla ayrışınca şeytanın insanı bilfiil esir alması düşünülemez. Bu nedenle bizdeki korku filmleri, ilhamını Hıristiyanlıktan alan korku hikâyelerinin taklidi olabilir. Mesela bizde yapılacak Omen (1976) filminin toplumsal ve kültürel bir karşılığı yoktur. Vampirlerin, Draculaların vs. karşılığı yoktur. Cadılar Bayramı'nı büyük bir hazla kutlayan, o güne mahsus en korkunç kostümler giyerek şenlikler düzenleyen bir toplumun şeytan algısıyla, 'Euzu besmele' çektiği an 'lanetlenmiş şeytan'dan korunduğunu düşünen bir toplumun tıpa tıp aynı senaryolar üretmesi zaten toplumsal gerçekliğe aykırıdır.
<p>Buradaki konum, 'Şu inanış şeytan konusunda daha haklıdır, şu inanış ise tamamen batıldır' şeklinde kabaca özetleyebileceğim bir tezin işlenmesi değildir kuşkusuz. O tartışmanın yeri burası değil çünkü. Ancak şu kadarına da değinme gereği hissediyorum: İnsan gerçeğini anlatmak kadar o gerçeğin anlatıldığı topluluğun o gerçekle bağına da bakmak gerekiyor. Sanki bir başka ülkede yaşıyormuş gibi, sanki başka bir kültürün çocuklarını konu ediniyormuş gibi senaryolar yazmak ve onu sahneye taşımak, bazen kaba bir özentiden öteye gitmiyor. Üstelik vermek istediğiniz duygunun tam tersi bir tepkinin oluşmasına da katkı sağlamış oluyorsunuz...
<p><b>Sinemacıyı bekleyen tehlike: Teşhircilik</b>
<p>Değinmek zorunda hissettiğim bir konu daha var: İnsanın kendisiyle boğuşması ele alınırken sinemacıyı bir tehlike bekliyor: Teşhircilik. Asıl görevini teşhirciliğe dayamış sinema türünün bu yazıyla ilgisi yok. O tarzın eleştirileri ayrıca yapılmalı. Ancak orta yolu tercih etmişken güzergâhı gulyabanilerce kesilmiş senaryolar olduğu da ortada. Buradaki konumuz, insan zaaflarına vurgu yaparak insan gerçeğini mercek altına alan sinemanın nereye kadar uzanabileceği; nereden sonra insan zaafının teşhir yoluyla suistimal edileceğidir. Tabii ki buna yapımcı kendisi karar verecek; ancak insan zaafının sömürüye dönüşmesi sinemayı içten içe kemiren bir hastalık, bağışıklık sistemini çökerten bir virüs haline gelmiştir. Yapılanın ne kadarının insan gerçeğine dayandığı, ne kadarının sömürü aracı olduğu biraz da toplum vicdanına bağlı. Arz talep dengesi içinde gelişen bu ilişkiyi sağlıklı hale getirmek sadece hukuki yaptırımlarla yürütülemiyor. Toplumun ruh sağlığı ve duyarlılığı da sinemaya yön verecektir...
<p>Görüldüğü gibi sinema ve insan deyip bir başlık attığınızda karşınıza hem muazzam bir senaryo zenginliği çıkıyor hem de birbirinden çetin sınavlar. Asıl ustalık da burada başlıyor. Kalıcı, evrensel başyapıtlar için yola çıkanlar bu engelleri birer birer aşacak ki insan gerçeği ile yüz yüze gelebilsin...</p></p></p></p></p></p></p></p></p></p></div>
</p>
<a href="http://web.archive.org/web/20110105110534/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=863271), [web.archive.org (arşiv bağlantısı)](http://web.archive.org/web/20110105110534/http://www.zaman.com.tr/yazar.do?yazino=863271)
