# Yakında kapanmamış parti kalmayacak galiba

*Ekrem Dumanlı 2008.04.22*

<tr><td class="metin" colspan="2" style="padding-top: 20px; padding-left: 5px; padding-right: 10px;">Dünkü gazetede okumuşsunuzdur; CHP ile ilgili suçlama çok ağır. Parti, bir televizyon kanalına 4 milyon YTL'lik reklâm veriyor ve bu paranın yaklaşık 3 milyon YTL'lik kısmı faturalandırılamıyor. Daha ötesi; bu para, başka kurum ve kişilerden alınmış gibi gösteriliyor.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Tipik bir "kayıp trilyon" davası ile karşı karşıyayız. Yani, Maliye Bakanlığı Gelir İdaresi Başkanlığı'nın raporlarına göre CHP'nin bu işten sıyrılması mümkün değil. Çünkü delilleriyle beraber bir yıl önce (AK Parti'nin kapatılma başvurusundan çok önce) Anayasa Mahkemesi'ne sunulan dosyaya göre CHP, Anayasa'nın 69. maddesini ihlal etmiş durumda. Ayrıca Siyasi Partiler Kanunu'nun 67. ve 70. maddelerine göre partinin kapatılması gerekebilir.
<p>Mesele ciddi. O yüzden "Bir yıl önce tartışılmış konular niçin gündeme getiriliyor?" diye efelenmenin bir anlamı yok. Bir yıl önce "kayıp trilyon"lar bilinmiyordu, bu konuyla ilgili devletin resmen bir soruşturma yaptığı bilinmiyordu, gerekli tespitler yapıldıktan sonra Anayasa Mahkemesi'ne bir dosya sunulduğu bilinmiyordu, para transferine dair elde somut belgelerin varlığı bilinmiyordu... Bilinen kısmında bile ihtilaf vardı. Mesela CHP'li yetkililer, verdikleri paraya "avans" derken muhatap TV kanalı yöneticisi, reklâm dışında bir para almadığını söylüyordu. 
<p>CHP'nin panik yaparak sağa sola sataşmak yerine, makul ve makbul açıklamalar yapması gerekiyor. Çünkü kamuoyu, bu meselenin ne kadar ciddi olduğunu ilk defa bu kadar net görüyor ve bir dizi mantıklı açıklamalar bekliyor. Siyasi Partiler Kanunu açık hükümler içeriyor ve insanlar şunu soruyor: "Şayet benzer bir eylemi AK Parti yapsaydı ve bu, devletin ilgili kurumları tarafından tespit edilip Anayasa Mahkemesi'ne arz edilseydi, iktidar partisi kapatılmayla yüz yüze gelmez miydi?" Cevap net: Bu dosya hem kapatma davasına konu edilirdi hem de ceza davası açılmasını gerektirirdi. Nitekim Necmettin Erbakan ve partisi, bundan daha az bir miktar için "kayıp trilyon davası" ile suçlanmıştı. Erbakan hâlâ bu sıkıntıyla karşı karşıya...
<p>Siyasi Partiler Kanunu'na göre bir parti gizli ortaklık yapamaz, ticarî faaliyette bulunamaz, amacına aykırı bir gaye için borç veremez. Görülen o ki, fatura kesilmeyen yüklü bir miktar var ortada ve izahı yapılamayan bir para transferi söz konusu. Bu durum, hasıraltı edilemeyecek kadar ciddi iddiaları da gündeme getiriyor.
<p>Her zaman aynı şeyi söylüyoruz ve her parti için aynı tezi savunuyoruz: "Parti kapatmak doğru değil. Partileri halk kapatır, halk açar." Bu söylem, düşünce suçları söz konusu olduğu zaman geçerlidir; çünkü düşünce ve ifade özgürlüğünün en doruk noktası siyasettir ve o kalenin daha özgür bir çerçevede korunması gerekir. Ne var ki CHP dosyası, bir ifade özgürlüğü davası değil. Malî bir suç işlendiğine dair resmî raporlar var. Yine de "kapatılsın" diyen yok. Önemli olan, partilerin kapatılıp, o partiye gönül verenlerin cezalandırılmamasıdır. Ayrıca, partileri doğru yönetmek, tam da bu yüzden önemlidir.
<p>Türkiye, partilerin kolayca kapatıldığı bir ülke... Oysa her partinin arkasında milyonlarca insanın tercihi var. Kanun dışı icraatta bulunanlar, kanun karşısında hesap vermek zorundadır. Ancak, düşünce ve ifade özgürlüğü kapsamında yapılan "yanlışlar"ın faturası ancak seçim sandıklarında kesilir. Sistemli bir şekilde şiddet ve terör bağlantısı ortaya çıkmadıkça herhangi bir partinin kapatılması düşünülemez.
<p>Meclis'te grubu bulunan bütün partiler kafa kafaya verip şu soruyu sormalılar: DTP ve AK Parti hakkında kapatma davası sürüyor. Bazı hukukçulara göre CHP'nin kapatılması için yeterince delil var. MHP için de bir dosya açıldığı dedikodusu çoktandır kulislerde yankılanıyor. Peki, bunun sonu ne? Bütün partilerin kapısına kilit vurup, bürokratik bir hegemonya düşlenmiyorsa (-ki bu bir felaket olur ve bu ilkelliğin hesabını hiç kimse veremez) demokrasi partilerle devam edecek. O yüzden "parti kapatma zorlaştırıldı" masalından uyanıp gerçekten kapatmayı zorlaştırmak gerekiyor. Aksi takdirde parti kalmayacak ortada...<br/></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=679777), [web.archive.org (arşiv bağlantısı)](http://web.archive.org/web/20080502222946/http://zaman.com.tr:80/yazar.do?yazino=679777)
