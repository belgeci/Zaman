# Sinemaya 'doğru yerden' başlamak...

*Ekrem Dumanlı 2009.05.30*

<td class="columnist-detail">
<p>Bir zamanlar sinemaya hatırı sayılır sermaye ayıran bir patron, önemli bir kanaat önderine gelerek 'Çok önemli bir film yapmak istiyorum. Senaryo aşamasındayız. Bize bir tavsiyeniz olur mu?' diye sorar. Cevap o günün (belki de hâlâ bugünün) şartlarına çok uygun ve hayatidir: 'Keşke Adnan Menderes'in hayatını anlatan bir film yapsanız.' Bu tavsiyenin maksadı bellidir.</p>
<p>
<div id="haberMetinDiv">
<p>Bir yandan eski başbakanlardan Adnan Menderes'in fırtınalı hayatı ve hazin sonu ortaya konacak, diğer yandan da demokrasimizin çalkantılı bir dönemi beyazperdeye aksettirilecek. Nasihat isteyen, kendi bildiğini yapar, Menderes filmi yerine bir dönem sportif bir başarı elde eden bir kişinin hayat hikâyesini ele alır. İlk bakışta sermayedarın tercihi, daha popüler ve cazip bir konuyu işaretler gibi gözükse de gerçek hiç de öyle değildir. Nitekim daha az zahmetle çekileceği ve daha çok heyecan uyandıracağı sanılan film fiyaskoyla biter. Zaten seri halde çekilen Rocky filminin gölgesinden çıkılarak ortaya özgün bir film koymak da sanıldığı kadar kolay değildir...
<p>Bu misali şunun için veriyorum. Bir tarafta imkân sahibi, hatta heves sahibi sermayedar; diğer tarafta yanlış tercihler üzerine kurulu hayal kırıklıkları. Menderes örneğine dönecek olursak, ortada müthiş bir hikâye olduğu görülecektir. Muhtemel senaryonun içinde yeni bir siyasi oluşumun sancısı var, çok partili hayata geçişin sıkıntıları var, ilk kez planlanan askerî darbenin hazırlıkları var, provokasyonlar var, eylemler var, masumiyetler var, komplolar var, aşk var, entrika var, iktidar mücadelesi var... Politik sinema türünde bir film yapmak istiyorsanız büyük bir trajedi karşınızda duruyor. Ancak gücünü hayattan alan bu hikâyeyi dramatize edecek senarist, ona destek verecek sermaye sahibi nerede? Bu soruların karşılığı yok. Zaman gösterdi ki konu sinemaya çok uygun. O kadar ki bir televizyon dizisi olmasına rağmen o yılları sinematografik bir mercek altına alan Hatırla Sevgili dizisi, seyircide derin bir iz bıraktı. Bir dönemin Türkiye'si resmedilirken bir neslin dünyayı algılaması, o algı uğruna mücadele vermesi gibi ince işçilik isteyen noktalara da temas edildi...
<p>Senaryo seçimi aslında bir vizyon ölçümüdür. Bunu söylerken ille de senaryolar ciddi bir konuya temas etmelidir yahut tür itibarıyla "epik olmalıdır, dramatik bir tema seçilmelidir" gibi bir îmada bulunmuyorum. Komedi filminin senaryosu da bir anlamda vizyon göstergesidir. Senaryodaki zekâ düzeyi, kurgudaki kalite birleşince bir filmin temelleri atılmış demektir. Bu nedenle ufuk turuna senaryo seçimiyle başlamak lazım. Hatta artık senaryoların sadece bir kalemden çıkmadığını, çıkamayacağını da görmek gerekiyor. Hikâyenin ilk hali bir kişinin izlenim ya da ilhamına dayanabilir; ancak kurgulanma safhasında devreye ortak aklın girmesi şart olmuştur. Ortak akıl ürünü haline gelen senaryolardaki tutarlılık ile tek bir kaleme teslim edilmiş kurgulardaki mantıki boşlukların arası bir hayli açılmıştır.
<p>Her şeyden önce ortada bir zihniyet problemi olduğunu görmek gerekiyor. İster sanat bakımından güçlü senaryolar tercih edilsin, isterse popüler bir hikâye üzerinden piyasa filmi çekilsin, tercihin kaliteden yana konması, ince işçiliğe önem verilmesi, aceleyle işin kotarılmaması vs. her zamankinden daha büyük önem kazanmıştır. Çünkü günümüzde hem rekabet fevkalade kızışmıştır hem de seyirci kitlesinde büyük değişim yaşanmıştır. En basit bir hikâyenin bile pespaye işlenmesine artık insanlar razı değil.
<p>Çağımızda ferdin dehası iflas etti. Bireysel zekâ ve beceri ne kadar zirveleri zorlarsa zorlasın, sonuçta bir yerde yetersiz kalıyor. Bunu hayatın hemen her safhasında görmek mümkün. Çünkü ortak aklın ürettiği enerji, bireysel yetenek ve deneyimi temelinden sarsıyor. Vasat akılların bir araya gelerek oluşturduğu büyük havuz, Einstein'ı bile zor durumda bırakacak bir boyut kazandı. İlhama dayalı sanatlarda hâlâ birey çok önemli ve olmazsa olmaz konumunu sürdürüyor. Söz konusu sinema olunca, iş yine güzel ve sağlam bir hikâyeden başlıyor. O da ancak şahsi gözlemlerden beslenen; dolayısıyla gücünü hayattan alan öykülere götürüyor insanları. O hikâyelerin zenginleşmesi hem hayal gücüyle ilgili hem de kurgusal planlama faktörüyle.
<p><p align="center"><img src="http://web.archive.org/web/20110106103538im_/http://medya.zaman.com.tr/2009/05/30/menderes01.jpg"/>
<p>Tam bu noktada karşımıza yine ortak akıl çıkıyor. Senaryolardaki mantık boşluğunu, teknolojik şatafatlar kapatamıyor. Bazen gerçek bir olaya dayanan senaryolar bile sunum hatasına kurban edilerek bazı şüphelerin oluşmasına neden oluyor. Bazı filmlerdeki boşluk sadece mantık hatalarından ibaret değil; bazen bilgi hatası yahut kurgu eksikliği de göze batıyor. Mesela pek çok açıdan takdire şayan bir film olan Zincirbozan, 12 Eylül darbesini anlatıyor ama büyük belki de en esrarengiz halkayı boş bırakıyor. Ülkenin 12 Eylül darbesine nasıl sürüklendiğini anlatır; o anlatım içinde devrin siyasi figürlerini sahneye sürersiniz de o günün en kritik siyasi lideri sayılabilecek Alparslan Türkeş'ten bahsetmezseniz bu senaryo kendi kendini yaralamaz mı? Bir yandan sağ-sol çatışması işlenecek, diğer yandan sağın o günkü en muktedir lideri Türkeş tek bir kareye bile giremeyecek; üstelik Süleyman Demirel ve eşi Nazmiye Hanım, Bülent Ecevit ve eşi Rahşan Hanım kendine genişçe yer bulmuşken...
<p>Asıl konumuza dönecek olursak, şunu ifade etmem gerekir ki Türk sineması son yıllarda büyük mesafe kat etmesine rağmen hâlâ senaryo seçimlerinde doğru tercihler yapamamakta. Babam ve Oğlum, Beynelmilel, Anka Kuşu, Hokkabaz, Gönül Yarası gibi alışılagelmiş senaryo hudutlarını zorlayan filmler gelecek adına ümit veriyor. Yine de bazı risklerden söz etmekte fayda var. Mesela bir zamanlar Avrupa sinemasının gölgesinde kalarak kasvetli hikâyeleri tercih etmiş, sinemayı entelektüel bir kasıntı çerçevesine hapsetmişlerdi. Şimdi de Hollywood'un abur cubur ya da gazur guzur hikâyelerine öykünmeyi tercih edenler var. Aslında Avrupa sinemasından da Hollywood'dan da alınacak çok şey olduğu aşikâr. Ancak sonuçta ortaya evrensel sinema dilini yakalayan ama aynı zamanda da özgün bir üslup kazanma gayretinde olan bir sinema üretmeye mecburuz. Bunun oluşması için yeterince teknik altyapı olduğunu söylesek bile zihniyet ve kadro itibarıyla daha yolun başında olduğumuzu belirtmek zorundayız.
<p>Türk sinemasının, prangalarından kurtulması için inşa edeceği yeni ocaklara; o ocaklarda yetişecek yeni tilmizlere ve ustalara ihtiyacı olduğu kesin. Başta modası geçmiş kaba pozitivizm olmak üzere (bu konuya tekrar ve ayrıntılı döneceğim) birçok akımdan kaynaklanan takıntı, senaryolarımızın kolunu kanadını kırmaya devam ediyor. İdeolojik saplantılar ve yanlış algılanma korkusu, görünmez bir makasa dönüşüyor ve hayal gücünü zorlayan hikâyeleri de yok ediyor; bütün gücünü hayatın gerçeğinden alan öyküleri de. Hal böyle olunca sinemaya yatırım yapmak isteyen yeni müteşebbislerin bu sektöre sermaye aktarması da zorlaşıyor. Bu sorunu çözmek için sinemanın kendisiyle; daha açıkçası halkıyla barışık olması gerekiyor. Bu barış sürecinin nasıl işleyeceğine haftaya devam edelim dilerseniz...</p></p></p></p></p></p></p></p></p></p></div>
</p>
<a href="http://web.archive.org/web/20110106103538/mailto:e.dumanli@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=853051), [web.archive.org (arşiv bağlantısı)](http://web.archive.org/web/20110106103538/http://www.zaman.com.tr/yazar.do?yazino=853051)
