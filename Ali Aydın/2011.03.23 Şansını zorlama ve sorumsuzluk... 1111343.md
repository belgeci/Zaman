# Şansını zorlama ve sorumsuzluk...

*Ali Aydın 2011.03.23*

<td class="columnist-detail">
<p>Süper Toto Süper Lig'de çok hareketli bir periyodu geride bıraktık. Öncesi ve sonrasıyla haftaya damgasına vuran en önemli gelişme kuşkusuz Türk Telekom Arena'da oynanan Galatasaray-Fenerbahçe derbisiydi.</p>
<p>
<div id="haberMetinDiv">
<p>Beşiktaş Teknik Direktörü Schuster ile MHK başkanvekilinin istifasının yanı sıra Galatasaray'ın hocası Hagi'nin geleceğiyle ilgili tartışmalar herkesin merak ettiği konuların başında geliyor. MHK Başkanı Oğuz Sarvan'ın kulüp başkanlarını eleştirmesi 'haddini aşmak' olarak yorumlandı. Gençlerbirliği Başkanı İlhan Cavcav'ın Trabzonspor maçının devre arasında aldığı bilgiler ışığında bazı Bordo-Mavili futbolcuları suçlaması ve akabinde karşı açıklamanın gelmesi, ortamı daha da gerdi.
<p> Trabzonspor artık deplasmanda kaybetmiyor. Lider ile müthiş mücadelesini göğüs göğse devam ettiriyor. Kayserispor'un düşüşe geçmesi Gaziantepspor ve Eskişehirspor'a yaradı. Beşiktaş'ın ilk 4 şansı devam ediyor. Alt tarafta Sivasspor, Buca'yı İzmir'de farklı yenince, büyük bir avantaj yakaladı. Lider Fenerbahçe ligde üst üste 10. maçını da kazandı. Geriye düştüğü maçı çeviren Sarı-Lacivertliler en büyük rakibiyle ilk kez karşılaştığı Arena'da liderliğini perçinledi. Galatasaray ise uğradığı mağlubiyetle bu sezon 13. kez üzüldü. En önemlisi, üstünü örtebileceği birçok olumsuzluğun gündemde kalmasına ve alevlenmesine yol açtı. Sahaya atılan içki şişesi, maytap, yabancı cisimler, TT Arena'nın en az 1 maç seyirciye kapanmasına sebep olacak gibi. Kaleci Volkan'a atılan şişe ve insaf sınırlarını zorlayan tepkiler, her kesimden tepki aldı. Maalesef bu olayların önüne bir türlü geçilemiyor. Kazım golü atıyor, sevincini tribünlerle, arkadaşlarıyla, teknik heyetiyle paylaşacağına, gidip rakip takımın yedek kulübesini taciz etmekle uğraşıyor. Bir anlamda Türkiye'de bulduğu son şansını zorluyor. Maç sonunda futbolcular centilmenlik örnekleri sergilerken Milan Baros birden hakemlere doğru koşuyor ve kırmızı kart görme becerisini gösteriyor! Sorumsuzca davranıyor.
<p> Mücadele öncesi TT Arena'ya ulaşmak için her iki takım taraftarlarına tahsis edilen belediye otobüslerinin durumu da içler acısıydı. Camları kırılan araçların halini gördüğümüzde, "Bunun olacağı belliydi." demekten başka bir şey akla gelmiyor. Siz de o taşıtlardan birinin içinde olsaydınız, oksijen sorununuz kaçınılmaz olacaktı. Ya o kadar kişi otobüslere alınmayacak ve sefer sayısı artırılacaktı ya da bu duruma geçici çözüm olarak camlar çerçevelerden sökülüp, tekrar takılma yöntemi uygulanacaktı. 90 dakikanın ardından polisin stat çıkışı ve güzergâhı, yollar ve kulüplerin tesislerindeki durumu gözünüze çarpmış olmalı. Peki, bir polisin bir maçta kaç saat görev yaptığını, ne türlü risklere girdiğini, bunun karşılığında ne kadar kazandığını hiç düşündünüz mü? Derbide görev yapan bir polis ya da amirinin günü nasıl geçmiştir sizce? Mücadele akşam saat 21.00'deydi. Polisler stada muhtemelen öğlen saat 12 civarında gelmiştir. 9 saat boyunca stada girişleri, 2 saat müsabaka sırasında tribünleri ve sahayı, maç bittikten sonra yaklaşık 3 saat stadın boşaltılması ve güzergâhı, sonrasında da kulüplerin tesislerini kolaçan ettiler. Evlerine varış saatleri kuvvetle muhtemel sabah 05.00'e doğru olmuştur. Yani bir polis, bir organizasyonun güvenliği için tam 17 saati, çoğunlukla ayakta ve her an tetikte büyük bir baskı altında geçiriyor. Tansiyonu olan var mı? Şekeri çıkan oldu mu? Kaçının karnı toktu, kaçı suyu az içebildi? Bunlar kimsenin görüş alanına girmiyor. Aslında giriyor; ama görünmez oluyor değil mi! Bu insanlar keyif almak yerine eziyetin en büyüğünü çekiyorlar. Özel güvenliğe para veren kulüpler, resmî güvenlik önlemlerini alan, kendilerinin korunmasını daha profesyonelce yapan polislere kulak vermeli. Belli bir harcırah karşılığında statlar tekrar kanunla resmî polislere devredilmeli. Emniyet Genel Müdürlüğü bu isteğinde 'güvenlik' adına, makul ve insani eşitlik çerçevesinde haklı.
<p> Son 8 haftaya girilirken hakem yönetimlerinden çok yardımcı hakem kararları ön plana çıkmaya başladı. 26. haftanın iki önemli pozisyonu vardı. Trabzonspor'un attığı ve geçerli sayılan birinci golünde ofsayt yorumları yapıldı. Görüntülere göre golü atan Giray'ın gövdesinin üstü ileride gibi gözüküyor. Kolu çok açık ileride, omuz mesafesi ise ayırt edilemeyecek düzeyde. Kollar, omuza bağlantı yerinden itibaren ofsayt olarak değerlendirilmeyen organlar. Yardımcı hakem Cem Satman 'şüpheli' olduğu pozisyonda 'şüpheliysen, oynat' talimatını devreye sokarak, oyunu devam ettirdi. Televizyon ekranından pozisyonu seyredip, ona göre karar verme şansı yoktu. İkinci tartışılan husus, Bucasporlu Kamil'in penaltıya sebebiyet veren hareketi ve kırmızı karttı. Eleştirilerin aksine Kuddusi Müftüoğlu, çok doğru ve her hakemin veremeyeceği kararı verdi. "Penaltı değil." diyenler, ellerden ve kollardan bahsediyor. Oysa Kamil, rakibi topu terse çektiğinde sağ ayağını hem rakibinin dizine 'kesme takma' adına temas etti hem de bilinçli koşu yolunu kapattı. Bucaspor taraftarı sakın kızmasın. Gençlerbirliği maçında kendilerine yapılan haksızlığı dile getirmiştim. Şimdi de saha dışında oynayanları belirtiyorum. Bucaspor evinde 4 gollü farklı mağlup oldu diye hep beraber 'şirinleri' mi oynayalım! Zaten, futbolumuzun dengelerini bozan bu zihniyet değil mi?</p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1111343), [web.archive.org (arşiv bağlantısı)](http://web.archive.org/web/20110326005210/http://zaman.com.tr:80/yazar.do?yazino=1111343)
