# Kulüpler tepkili, hocalar sinirli, hakemler karışık...

*Ali Aydın 2011.02.08*

<td class="columnist-detail">
<p>Süper Lig'in 20. haftası geride kalırken ortalıktan ciddi bir toz kalkmaya başladı. Maçların skorlarına göre, haklı ya da haksız bazı sonuçlar alan takımların yöneticileri düşüncelerini de kamuoyuyla paylaştı. Öncelikle sahada sonuçlarını irdeleyelim...</p>
<p>
<div id="haberMetinDiv">
<p> İlk yarıda oynadığı 17 maçta sadece 9 puan kaybeden lider Trabzonspor, ikinci devrede yaptığı 3 karşılaşmada tam 7 puan kaybetti. Bordo-Mavililerin aksine 3 haftada 7 puan toplayan Bursaspor, iyi oynamamasına rağmen lideri yakaladı. 3. sıradaki Fenerbahçe ligin bu bölümünde 3'te 3 yapınca zirveyle puan farkını 2'ye indirdi. 21. haftada ilk 3 sıradaki takımlar 45'er puana gelirse hiç şaşırmamak gerek. Böylesine bir durumda Ankaragücü deplasmanında kazanacak bir Beşiktaş, Gençlerbirliği'ni geçecek bir İstanbul Bş. Bld. ile Gaziantepspor-G.Saray maçlarının ayrı bir önemi ortaya çıkıyor. Yani Fenerbahçe-Kayserispor karşılaşması kendisi dışında en az 5 takımın hedefi konusunda yol haritası çizmeye aday. Ligin altı da karışık. Şimdiden net bir şey söylenemez; ancak Kasımpaşa bu hafta oynayacağı Kardemir Karabükspor maçını kaybederse umutların bittiği takım olacak. Elbette Buca-Konya maçı da 21. haftanın en önemli 2 karşılaşmasından biri. Bakalım neler olacak...
<p> Geride kalan haftada sonuca direkt etki eden hakem ve yardımcı hakem hatalarının yanı sıra çok doğru kararlar da vardı. Beşiktaş-Karabük maçında yaşananları tüm Türkiye biliyor. Bucaspor, düşme hattında şimdilik rakibi olan Gençlerbirliği ile puan puana olabileceği bir haftayı 6 puan fark yiyerek kapattı. Başkent temsilcisine yine mağlup olabilirdi; ama adilane bir maç olmasına deneyimsiz hakem müsaade etmedi. Bucaspor Teknik Direktörü Samet Aybaba, "Hakemler kendilerini geliştirmiyorlar. Kimse bir şey söylemiyor; ama bu iş böyle gitmez." dedi. Sahasında Gaziantep'e kaybeden Konyaspor'un başarılı hocası Ziya Doğan, "Sadece adalet istiyoruz." diye haykırdı. Manisaspor'da Hikmet Karaman, "Oğuz Sarvan ve hakemler bu maçtan dersler çıkartması lazım." göndermesi yaptı. Beşiktaş, basın toplantısıyla zehir zemberek açıklamalarda bulundu. Galatasaray da hakem hatalarını gündeme getirerek, hakkını aramaya çalışıyor.
<p> Açıklamalar ya da eleştiriler her kulübün en doğal hakkı. Ancak hedef olarak eskiden gündemde hep Merkez Hakem Kurulu ile Federasyon vardı. Şimdilerin modası TFF ya da MHK değil, hakemlerin ön plana çıkartılması. Kimseyi hedef haline getirmeye çalışmıyoruz. İşin geldiği boyut aslında ürkütücü. Oğuz Sarvan ile Yüksel Okçuoğlu'nun MHK'sı iyi ve tecrübeli hakemler yerine, tecrübesiz ve pozisyonları yorumlama sıkıntısı çeken hakemleri önemli maçlara bilerek ya da bilmeyerek atıyor. Bu da kulüplerin sesini yükseltmesine, haksız puanın kazanılması veya kaybedilmesine yol açıyor. Böylelikle puan cetvelinde haksız bir şekillenme beraberinde geliyor. Geçen hafta da belirttiğim gibi artık bilerek ya da bilemeyerek yapılan bu atamalar, hata olarak görülmekten çıkıp mide bulandırmaya başladı.
<p> Beşiktaş-Karabük maçında Mustafa Kamil Abitoğlu ciddi hatalar yaptı. Almeida'nın çizgiyi geçen vuruşunda gerçekçi olmak gerekirse gol kararı vermek zordu. Bunu görmezden geldiğimizi varsayalım; mücadele sonrasında Karabükspor'un pozisyonları konuşulacak; ancak bu kadar uzatılmayacaktı. Yanlış kararların çoğunluğunun Karabükspor aleyhine verildiğini herkes gördü. Ancak hakem, Emenike'nin net penaltı pozisyonunda, kendi vermesi gereken kararı veremeyerek suçu yardımcı hakeminin üstüne yıkmaya çalışması her şeyden önce canımı acıttı. Tabii ki ev sahibine gösterilmekten kaçınılan kartlar da cabası. Aynı hakemin veremediği ve yardımcı hakeme yüklemeye çalıştığı kararıyla ilgili yakın geçmişte benzer bir davranışta bulunduğunu da belirtmeden geçmeyelim. Ben şimdilik ve son olarak Abitoğlu'nun kötü bir maç yönettiğine inanmak isteyenlerdenim. Umarız bu defa yanılmayız.
<p> İlginçtir, bu maçtan hemen sonra Abitoğlu'nun gözlemci notu basına MHK tarafından servis edildi. Gözlemci Abitoğlu'na 7,3 vermiş. MHK da iyi maç yönetilmediği kararının söylenmesini istemiş. Abitoğlu'nun yardımcı hakemini yem etme isteğiyle bunun ne farkı var? Bu nasıl bir yöneticilik anlayışı. Anında hakemini satma stratejisi değil mi bu? Çıkıp aslanlar gibi bir basın toplantısı yapın. "Hakemimiz kötü bir maç yönetmiştir. Sorumluluğu bizdedir, yanlışı olsa bile yanlı ya da eyyam kararların içinde değildir." deyin, hakeminizi ve camianızı koruyun. Gereken cezanın verileceğini, bu hakemin art niyetli maçlarının olduğunu ya da olmadığını belirterek verilecek cezayı da açıklayın. "Bize dokunmasınlar." düşüncesi ve isteği hakemleri bu durumlara getiriyor. Gaziantepspor-Galatasaray arasındaki Ziraat Türkiye Kupası çeyrek final ilk maçının (ki elemelidir ve atılan 1 golün büyük önemi vardır) son dakikasında ev sahibi 3-2 öndeyken Abitoğlu'nun vermediği net penaltıya benzer bir penaltıyı çalamayan Özgür Yankaya kaç puan aldı? Açıklayın, aynı ceza ya da ödül hakem Yankaya'ya da uygulanacak mı? Yoksa Yankaya bu maçı iyi mi idare etti? Hatta ligdeki ilk maçları yöneten hakemlere, ikinci maçları da veren MHK, kupanın rövanş maçında, yine Özgür Yankaya'yı mı görevlendirecek? Ya da Abitoğlu ile Yankaya beraber adil şekilde mi cezalandırılacak ya da ödüllendirilecek? Özetle; maç içi ve sonlarında iyi niyet rafa kalktı. Bundan sonraki haftalarda kalkan toz dumanla karışmaya başlayacak ve uzun mesafelerden görülecek!</p></p></p></p></p></div>
</p>
<a href="http://web.archive.org/web/20110208204800/mailto:aliaydin@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=1090553), [web.archive.org (arşiv bağlantısı)](http://web.archive.org/web/20110208204800/http://www.zaman.com.tr:80/yazar.do?yazino=1090553)
