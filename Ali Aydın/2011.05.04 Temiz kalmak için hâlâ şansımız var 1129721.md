# Temiz kalmak için hâlâ şansımız var

*Ali Aydın 2011.05.04*

<td class="columnist-detail">
<p>Pozisyon faul müydü, değil miydi? Ceza alanı içinde mi, yoksa dışında mıydı? Penaltı mıydı, değil miydi? Bariz gol şansından dolayı kırmızı kart mıydı, sarı mı kullanılmalıydı? Hakem etki altına alınmış mıydı, alınmamış mıydı? Penaltı tartışmaları sonucuna ulaşmış mıydı, ulaşmamış mıydı? Elit ya da öndeki hakemler, önemli kararları vermeye korkuyorlar mıydı, korkmuyorlar mıydı?</p>
<p>
<div id="haberMetinDiv">
<p>Aynı pozisyonda verdikleri kararlarını, takıma, stada, güce göre farklı değerlendirip değiştiriyorlar mıydı, değiştirmiyorlar mıydı? Baştacı yaptığımız futbolcular, emek hırsızlığına soyunuyorlar mıydı, soyunmuyorlar mıydı? Elit ya da kaptanlık bandını taşıyan futbolcular, takımlarını beklenen düzeyde etik kurallara göre temsil edebiliyorlar mıydı, edemiyorlar mıydı? Bu soruları çoğaltabilir, kişileri suçlayabilir, genel olarak ülke futbolu için düşünülmesi gerekenleri kişiselleştirebilir ve karar verenlerle konuşanları hedef haline getirebilirsiniz. Nereden, nasıl bakıp, neyi görmek istemenizle alakalı bir haftayı daha geride bıraktık. Öncelikle şunu belirtmek isterim, farkındaysanız eleştiri yapanlarla tenkit edenler, her hafta değişkenlik gösteriyor. Bir hafta önce hakem kararları sebebiyle dolaylı olarak eleştirilen takımlar, o hafta içi suskun kalma başarısını gösterebiliyorlar! Bir hafta sonra eleştiri yapan kulüp, yanlış bir hakem kararıyla puan kazandığında, bu defa kendileri, eleştirdikleri ekip ya da takımlar tarafından, eleştirilen taraf oluyorlar. İşin aynaya bakılan tarafı ise en azından o hafta içi haksız puan kazanan suskun kalma becerisine sahip. Bu işin bir yönü; ancak başka bir tarafı daha var. Taraftar ya da camialar takımlarının çıkarlarını korumak için başta yöneticilerinin konuşmalarını, konuşanlardan daha fazla ses çıkartmalarını istiyorlar. Fazla uzağa gitmeyelim isterseniz. Geçen hafta Fenerbahçe, Bucaspor deplasmanında yanlış hakem kararıyla verilen penaltı sonucu kazandığı golle tekrar geri dönüş sağlamış, belki galip gelemeyeceği mücadeleden 3 puanla ayrılmıştı. Bu hafta, yine yanlış hakem kararıyla elde ettiği penaltıyı gole çevirip, farklı bir maç kazanan takım ise Trabzon'du. Peki bağıranlar kim? Geçen hafta Trabzonspor, bu hafta Fenerbahçe kanadı... Başka bir deyişle, geçen hafta Fenerbahçe, bu hafta Trabzonspor suskunluk tercihini kullanandı. Yine bu hafta Beşiktaş-Galatasaray maçıyla ilgili basındaki yorumlarda, skor 0-0 iken Culio'nun kendi ceza alanında Quaresma'ya yaptığı net faul sonrası penaltı verilmemesi gündeme taşınmadı. Neden, çünkü sonuçta Beşiktaş kazandı ya, "Galatasaraylı taraftarlarla kötü olmayalım." diye düşünmüş olmalılar. Peki Galatasaray galip gelse ne olacaktı? Bu defa da Beşiktaş taraftarının beklentisine cevap vermek adına "Pozisyon penaltıydı, hakem vermedi" manşetleriyle Beşiktaşlı seyircilerin gönlü alınacaktı. Anlayışlı olalım olmasına ama ben sorarım: "Bu korku ya da adı her neyse 'o' değil mi?" Ya da başka neyle izah edebiliriz bu durumu? Eee, sen yazar olarak korkuyor, her iki tarafa istediğini futbolun kurallarına göre değil, takımın çıkarları ve insanların beklentilerine göre şekillendiriyorsan, dahası, bunu kendinde hak görüyorsan, şirinleri oynayıp, tepki görmek istemiyorsan, "Bir tek iş bilen sen misin?" diye sormak lazım. Kendi lehine hata yapıldığı zaman suskun kalırken, birinci derecede rakibinin lehine, sana yapılan hatanın aynısı yapıldığında neden bağırma ihtiyacı hissediyoruz? Neden bir hafta önce eleştirdiğimiz haksızlığın, kendi hanemize artı olarak yazıldığında, "Hata sonucu puan kazandık" diyemiyoruz?
<p> Yani her şey herkese hak olacak, niyetler, konuşmalar, suçlamalar, göndermeler haftaya ve maç sonuçlarına göre değişecek, 'Bağıran kazanıyor' formatındaki haftalar yaşatılacak, amaç için araç olarak tek suçlu hakem görülecek! Bu çok adaletsiz bir yaklaşım. Aykut Kocaman, "Trabzon'un penaltıları irdelenmeli, haksızlık yapılmamalı" dedi. Peki, kendilerinin haksız kazandığı penaltıyı irdelediğine şahit oldunuz mu? Şenol Güneş, bu hafta sonu oynadığı maçta kazandığı haksız penaltıyı basın toplantısında değerlendirirken, "11'e 11 daha iyi oynuyorduk, bu karar oyunumuzu etkiledi." dedi. Ancak o pozisyonda neredeyse 4. hakemin sırtına çıkarcasına, hararetli bir şekilde, elleriyle hem kart işareti yapıp hem de penaltı istemesine bir anlam verebiliyor musunuz? Ya da Ertuğrul Sağlam'ın, yardımcı antrenörünün talimatlara aykırı hareketler yaptığından, haklı bir şekilde tribüne gönderilmesinin ardında, "Teknik direktörler hemen atılıyor, hakemler dikkat etmeli." açıklaması mağlubiyetten sonra gündem değiştirme amacı taşımıyor mu? Tolunay Kafkas'ın hemen her sezon ligin sonlarına doğru yaptığı çıkışlarına bir yenisini ekleyerek "Bize biçilen rolü oynuyoruz." demesinin sebebi nedir? Gaziantep 24'ten 31. haftaya kadar, kesintisiz 1 galip, 1 mağlup oynuyor. Bu hafta, yaşadıkları kesintisiz periyoda göre yenilmeleri gerekiyordu, öyle de oldu. Yani birileri Tolunay Hoca ve takımına 24. haftadan sonra 1 galip, 1 mağlup hafta oynama rolü mü biçti? Peki kim bu rolü biçti? Çıkış yapmak kendine göre güzel, net, köşeli açık konuşması beklenmiyor mu hocanın? Ya Şota'ya ne demeli? Futbolcusu Ziani 89'da, rakibi Ozan İpek'le karşılıklı boğaz sıkma dahil, kırmızı kartı gerektiren üst üste ihlaller yapıyor ve sonuçta kırmızı kart görüyor. Peki Şota basın toplantısında ne dedi: "Ziani'nin kırmızı kart görmesini anlamak mümkün değil, oyuncum Türkçe bilmiyor ki!"
<p> Hedef göstermek gibi bir düşünce içinde olmadığımın altını çizmek istiyorum. Hakem müessesesini korumak adına da bir gayretim yok. İnanın hakemler Fenerbahçe ve Trabzon maçlarında görev almak istemiyor. Bu haftanın gündem pozisyonu olduğu için örnek veriyorum. Dürüst olmalıyım ki Trabzon'da Cüneyt Çakır'ın aynı pozisyonlarda verdiği iki farklı karar, kafaları karıştırdı. Burak'ın pozisyonunda Dany kızarıyorsa Olcan'ın pozisyonunda da Glowacky oyundan ihraç edilmeliydi. Bu söylemlerimle çoğunluğunuzu kızdıracağım; ama 9 köyün sonunda 10. köy mutlaka vardır! Temizlik için hâlâ şansımızın olduğunu düşünüyorum. Ya siz?</p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1129721), [web.archive.org (arşiv bağlantısı)](http://web.archive.org/web/20110505004049/http://zaman.com.tr:80/yazar.do?yazino=1129721)
