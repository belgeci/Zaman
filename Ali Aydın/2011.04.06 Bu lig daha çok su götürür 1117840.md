# Bu lig daha çok su götürür

*Ali Aydın 2011.04.06*

<td class="columnist-detail">
<p>Trabzonspor, 23. haftada averajla Fenerbahçe'ye devrettiği liderlik koltuğunu 27. haftada, bu defa puan farkıyla geri aldı. Ligin bitimine 7 hafta kala puan puana giden şampiyonluk yarışında, Bordo-Mavililer 2011'de evinde ilk kez kazanırken, bunun ne kadar önemli olduğunu fark ederek hem liderliği hem de küçük bir avantaj elde etti.</p>
<p>
<div id="haberMetinDiv">
<p>Hiç kuşkusuz ki kalan 7 hafta içinde her takım için alınabilecek toplamda 21 puan var. Her an her şeyin yaşanabileceği son 7 hafta içinde, Fenerbahçe en azından şimdilik mağlup olma hakkını kullanmış gibi oldu. Trabzonspor ise şimdilik en azından 1 mağlup olma hakkı kazanmış görünüyor. Aslına bakarsanız Trabzonspor ve Fenerbahçe'nin lig sonuna kadar 5'er puan kaybı yaşayabileceğini göz önüne aldığımızda, Bordo-Mavililer'in 2 artı puan kaybı daha kaybetme şansını yakaladığını söyleyebiliriz.
<p> Bu haftaki sonuçlar ve takımların form grafiği göz önüne alındığında, en azından Trabzonspor ve Fenerbahçe'nin Şampiyonlar Ligi'ne katılamama gibi bir korku yaşamayacakları kesinlik kazandı. Gaziantep-spor, Kayserispor ve Beşiktaş'ın mağlup olmaları, Eskişehirspor'un ise en azından 1 puan kazanması ilk 4 için oynayan takımlar arasında büyük bir rekabetin de devam etmesine neden oldu. Buna karşılık G.Saray'ın da 14. mağlubiyetini alması dikkat çeken bir başka sonuçtu.
<p>Düşme hattında da Sivasspor ve Kasımpaşa'nın sürpriz denebilecek sonuçlar alması gözden kaçmadı. Bucaspor öne geçtiği karşılaşmada maçı kaybedince, üstteki Sivasspor'la puan farkını da 7'ye çıkardı. Son 3 sıradaki takımların artık kaybetme hatta berabere kalma gibi bir lükslerinin dahi kalmadığı da apaçık ortada. Ligin son sırasında bulunan ve düşme hattındaki diğer takımlara nazaran biraz daha umutsuz olan takım ise Konyaspor. Başkan Bahattin Karapınar içinde bulundukları durumu Trabzon maçı sonrası dile getirirken 'Bize artık küçük bir mucize gerekiyor' dedi. Şurası bir gerçek, Konyaspor aleyhlerine hakem hatalarının yapıldığı ve bu hatalarla en çok puan kaybeden takımların başında. Oynadıkları Buca ve Antalya maçlarını hatırlayın. Bu iki maç Konyaspor için kırılma maçlarıydı ve sırf bu 2 maçta büyük hakem hatalarıyla 5 puan kaybettiler. Hele de Antalya maçı için ne denir bilinmez. Yani Konyaspor için bu sezonun en başarısız takımı denemez.
<p>Kayserispor'da Süleyman Hurma ve takıma yapılan haksızlıktan da bahsetmemek olmaz. Kayserispor şu anda geçiş dönemi yaşıyor. Yeni teknik ekip, o kadar sakatlık olmasına karşın bu ligde hâlâ Avrupa kupalarına katılma savaşı veriyor. Gelecek sezonun yatırımlarını yapıyor. Bu büyük kent ve öndeki takımı için didiniyorlar. Üst üste maçlar kazanılırken alkışlananlar, takımdaki büyük eksiklik ve sakatlıklarla boğuşurken de yanlarında olunmasını bekliyorlar. Kurumsallaşma ve kalıcı başarılar sabır ister. Alın Bursaspor örneğini görün. İki sezon öncesinden başlanan yatırım ve altyapı çalışmaları, geçen sezon Bursaspor efsanesini ortaya çıkardı. Bursaspor tarihinde ilk defa Şampiyonlar Ligi'nde oynadı ve kentteki hava değişti. Ve daha şimdiden Bursaspor ile Ertuğrul Sağlam birlikteliği 3 sezon daha uzatıldı. Doğru hamleler yapanlar kısa sürede eleştirilebilirler ancak başarı, özellikle futbolda biraz gecikmeli olarak gelir ve devamlılığı zordur. Herkes dikkat etmeli.
<p>Hazır dikkat etmekten bahsetmişken, Bursasporlu futbolcu Serdar Aziz'in, Fenerbahçe maçı sonrası yaptığı açıklamasını herkes yadırgadı. Berabere kaldıkları maç sonrası 'Fenerbahçe'yi değil ama hakemi yendik' dedi. Çiçeği burnunda, takımına yeni girmeye başlayan genç futbolcunun uğraştığı şeye bakar mısınız. Serdar kardeş, hakem gol attın da vermedi mi? Senin Semih'le yaşadığın o kritik pozisyonunda yaptığına penaltı çalınmalıyken, devam denmedi mi? Takımının kazandığı penaltı var dı da verilmedi mi? Bu kafayla Serdar çok kart görür, bu camiadan çok çabuk kopup gider. Hakemin nasıl yenildiğini ve Bursaspor'un kaç puan kazandığını da bir açıklasaydı da herkesi aydınlatsaydı Serdar Aziz. Peki şimdi iyi oynamaya başlayan belki de formayı bırakmayacak bir şansı yakalayan bu futbolcu, TFF etik kuruluna sevk edilse ve ceza alsa ne olacak. Bulduğu büyük şans terse dönse kime, ne diyecek. Bu açıklama sonrası Serdar Aziz, TFF etik kuruluna sevk edilecek mi? Daha doğrusu bu açıklama bir cezayı doğuruyor mu?
<p>Son haftalarda hakemlerin kart standardında bir değişme var. Hücum yapan oyunculara elle oynamadan dolayı kart gösterilmiyor. Bu bir talimat mıdır bilinmez ama eğer talimat değilse ki böyle bir talimat kurallara göre verilemez, o zaman hakemler kafasına göre davranıyorlar. Buna dikkat. Sporda şiddet yasası, Cumhurbaşkanlığı makamında onaylanıp, Resmi Gazete'de yayınlanma aşamasına geldi. Bakalım uygulaması nasıl olacak. Umarız beklendiği gibi yaptırımlar tam uygulanır ve çözüm aşamasında beklentiler karşılanır.</p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1117840), [web.archive.org (arşiv bağlantısı)](http://web.archive.org/web/20110425010654/http://www.zaman.com.tr:80/yazar.do?yazino=1117840)
