# Zirve, şimdi daha da renklendi

*Ali Aydın 2011.02.02*

<td class="columnist-detail">
<p>Süper Lig'in 19. haftasına saha sonuçlarıyla Fenerbahçe, gördükleri kırmızı kartlar ile oyun dışı kalan futbolcular, teknik adamlar ve kaleciler, saha dışı olaylarıyla Ümit Özat ile Ankaragücü taraftarları damgasını vurdu.</p>
<p>
<div id="haberMetinDiv">
<p> Kadıköy'deki, haftanın ve ikinci yarının en önemli randevusunda, bu sezon büyüklerle oynadığı hiçbir maçı kazanamayan Fenerbahçe, Trabzonspor'u bu defa devirince ligin şampiyonluk startını yeniden verdi. Liderle puan farkını 4'e indirerek, bir üst sıradaki Bursaspor'la 2 puan farkını koruyan Sarı-Lacivertliler, 4. sıradaki Kayserispor'u 3 puan geçti. Bu önemli haftada en kazançlı takım Fenerbahçe, diğeri Bursaspor idi. Galatasaray'ı ikinci kez mağlup eden Yeşil-Beyazlılar, liderle olan puan farkı 2'ye indirerek iddialı bir konuma geldi. Kayserispor ise haftanın hem kazançlı hem de kayıplı takımıydı. Karabük'te üst sıradaki rakiplerini göz önünde bulundurduğumuzda 2 puan bıraktığı düşünülen Şota'nın ekibi, diğer taraftan aldığı 1 puanla Beşiktaş'la olan puan farkını 5'e çıkarttı.
<p> Beşiktaş ise önemli bir avantajı yitirdi. Trabzon'un kaybettiği, Kayseri'nin 2 puan bıraktığı haftada sıralamadaki yerini yükseltmeyi başaramayan Siyah-Beyazlılar, şampiyonluk yarışından biraz daha uzaklaştı. Eskişehirspor'a ayrı bir parantez açmazsak haksızlık etmiş oluruz. 11. hafta sonunda 10 puan toplayabilen ve 14. sırada olan Kırmızı-Siyahlılar, 12. haftadan itibaren toplam 8 maçtır mağlubiyet yüzü görmedi ve 18 puan topladı. Son 4 maçını kazanan Es Es, bu form grafiğini devam ettirirse ligi karıştırabilir. Umutların tükenmeye başladığı takım olarak karşımıza Kasımpaşa çıkıyor. Kümede kalma adına matematiksel olarak hâlâ şansı olan Kasımpaşa'nın Türkiye Kupası'nda çeyrek finale kalması ilginç bir çelişki. En büyük rakiplerinden Bucaspor'a farklı kaybeden ligin centilmen takımını, bundan sonrası için zor günlerin beklediği yadsınamaz bir gerçek.
<p> Geride bıraktığımız haftada öncelikle kaleci hataları dikkat çekti. Galatasaray'ın file bekçisi Ufuk, Bursa'da, Beşiktaş'ın genç eldiveni Cenk, Olimpiyat'ta, Ankaragücü kalecisi Özden ise sahalarında yediği hatalı gollerle takımlarının kaybetmesine yol açtılar. Ancak unutulmamalı ki, futbolun içerisinde bunlar var. G.Saray kaptanı Ayhan, Fenerbahçeli Selçuk ile Trabzonlu Glowacki, çift sarı karttan oyun dışı kalarak takımlarını yalnız bırakan önemli oyunculardı. Beşiktaşlı Aurelio ile Trabzonlu Tayfun ise direkt kırmızı gördü. Bundan sonraki haftalarda dürüst ve adil olabilecek hakemler daha da sertleşecek ve kart sayılarının maç başına ortalamaları yükselecek. Futbolcular dikkat etmeli!
<p> Dikkatli olması gereken bir topluluk da teknik direktörler. Olimpiyat Stadı'nda verdiği tepki sebebiyle Beşiktaş'ın hocası Schuster'in oyun alanı dışına çıkartılması, hakem ve 4. hakem kararlarının ciddiyetini ortaya koydu. Schuster'in başına gelenlerin, devre arası seminerde hakemlere kesin talimat olarak verilmesinin yanlışlığını ve ortaya çıkabilecek olumsuz sonuçlarını daha önce sizlerle paylaşmıştım. Böylesine durumlarda, bundan sonra çok daha karışık, standardı olmayan kararlara şahit olacağız. Hangi hakem bu noktada ne yapacak, yapmayacak ya da yapamayacak bolca konuşacağız. Çoğu kez, bir hakemin kendi yorumuyla her maç için ayrı ve farklı kararlar verdiğini göreceğiz.
<p> Oyun alanı dışına çıkartılan Schuster ile Ankaragücü Teknik Direktörü Ümit Özat, maçın kalan bölümünde, körük dediğimiz, soyunma odası koridoru başlangıcında maçı bitirdiler. Bu anlarda takımlarına taktik vermeyi de ihmal etmediler. Bu, kural ve talimatları bilmemelerini mi yoksa kural ve talimatları takmamalarından mı; sorgulanmalı. Ancak bu iki aynı davranış biçimi, görevli olan TFF temsilcilerini gündeme getirdi. Hocalara 'oyundan çıkartılmaları anından itibaren cezalarının başladığını', 'körük'te durmalarının talimatlar gereği yasak olduğunu ve cezalarının kendi yazacakları rapor doğrultusunda artabileceğini bu iki teknik adama hatırlattılar mı bilemiyoruz! Raporlarında bunu belirtecekler mi bundan da emin değiliz.
<p> Ankaragücü'nün başına geçtiği günden bu yana taraftarlarıyla yıldızı bir türlü barışmayan Ümit Özat, evinde oynadıkları Manisa maçında hem 3 puan hem de tribünleri kaybetti. Özat, sahaya atlayan genç bir kişinin saldırısına tepki vererek herkesin yapacağı bir davranış şekli sergiledi. Ancak sonrasında sinirlerine hakim olamayınca yerde kalan ve başında 10'a yakın şahıs olan saldırganın kafasına attığı tekmeleri kimse tasvip etmedi. Yapılanlar ve yaşananlar, karşılıklı doğru değildi, bir daha yaşanmamasını diliyoruz. Fakat özel güvenlik şirketlerinde ısrar edilmesini hâlâ anlayabilmiş değilim. Özel güvenlikçiler, spor alanlarında olmasa bile 'futbol sahaları ve statlarında' görev almamalı. Gelinen nokta da ortada.
<p> Hakem ve yardımcı hakemler 19. haftada verdikleri kararlarla sonuca direkt etki ettiler. Ofsayttan attırılan gol, yanlış sarılardan takımların eksik bırakılması, verilmeyen penaltı ve karşılığında faulden attırılan gol, yanlış taç kararı sonrası atılan gol... Bunları en aza indirmek için daha iyi hakem ya da yardımcı hakemler varken sürekli yanlış kararlar veren isimlerin tercih edilmesi, herkesi zora sokuyor. MHK'ya küçük bir uyarı! Elinizde iyi varken, yanlış tercihlerin yapılması artık hata olarak görülmüyor...
<p></p></p></p></p></p></p></p></p></div>
</p>
<a href="http://web.archive.org/web/20110203164730/mailto:aliaydin@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=1087766), [web.archive.org (arşiv bağlantısı)](http://web.archive.org/web/20110203164730/http://www.zaman.com.tr:80/yazar.do?yazino=1087766)
