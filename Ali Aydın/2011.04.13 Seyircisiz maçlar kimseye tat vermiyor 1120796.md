# Seyircisiz maçlar kimseye tat vermiyor

*Ali Aydın 2011.04.13*

<td class="columnist-detail">
<p>Süper Lig'de telafisi olmayan haftalara girildi.</p>
<p>
<div id="haberMetinDiv">
<p>Bazı takımların umutları tükendi, bazıları yeni hedefler yakaladı. Lider Trabzonspor ile Fenerbahçe'nin Şampiyonlar Ligi'ni garantilediklerini 2 hafta önce belirtmiştik. Ama şampiyonun kim olacağını kimse kestiremiyor.
<p> Beklentilerin ya da istenenin aksine hiç kimse Trabzonspor ile Fenerbahçe'nin maçlarını aynı gün ve saatte oynamasını beklemesin. Hiçbir yayıncı kuruluş buna müsaade etmez. Yine görevde hangi TFF yönetimi olursa olsun onlar da buna prim tanımaz. Herkes bunu saygıyla karşılamalı. Yayıncı kuruluş, izleyicisini bölüp reklam pastasını kısmak istemez. Bunu futbol seyircisi de kabul etmez. Ben adaletli olmak adına Trabzon ile Fenerbahçe takımlarının temsilcilerine her hafta oynanacak maçlar öncesi kura çektirilmesi ve kimin maçını hangi gün oynayacağının tespit edilmesi tarafındanım. Böylelikle tüm olumsuzlukların önü kesilir ve kimsenin eleştirecek lafı kalmaz.
<p> Son 5 haftada puan alamayan Kayserispor ve sadece 4 puan toplayabilen Bursaspor, UEFA Avrupa Ligi için Gaziantep, Beşiktaş ile Eskişehirspor'un iştahını kabarttı. Kayserispor 4. sırada takip edilen bir ekipti, şimdi iz süren takım konumuna düştü. Bursaspor yaşadığı kayıplarla rahat ortamını zora sokmaya başladı. Beşiktaş kazandığı için ilk 4 şansını yükseltti. Eskişehir kaybettiği halde 4.lük için hâlâ iddialı. Ligi 3 içerisinde bitirmek ile 4.lükte tamamlamak arasında UEFA Avrupa Ligi'ne katılmak adına fark yok. Ama büyük fark 4.'nün 2 ön eleme maçı oynayacak olması.Bu da en azından sezonu 15 gün önce açmak anlamına gelir ki bu olay, form grafiği açısından tehlikeli bir durum.
<p> Ligin altına göz attığımızda ise Konyaspor ve Kasımpaşa'nın son 6 haftada ligde kalabileceğini kimse düşünmüyor. Bucaspor'un işi de çok zor. Matematiksel şansı var ama gerçekler matematiğin önünde! Artık küçük mucizeler bile Konya ve Kasımpaşa için yeterli olmayacak gibi. En azından Konyaspor için bu böyle. Yeşil-Beyazlıların Manisaspor maçında 3 topunun direkten dönmesi, futbol şansının da kendilerini terk ettiği intibasını verdi. Ama daha da önemlisi taraftarı sanki takımını terk etmiş gibi. Hayati sayılabilecek maçlarında Konya tribünlerinde büyük boşlukların olması zaten durumu izah ediyor.
<p> Rakibi için sarı kart isteyip kendisi sarı kart gören futbolcuların profesyonellik anlamında cezayı hak edip etmediklerini merak edenlerdenim. Kulüpler artık bu durumlar için ceza yönetmeliğine bir şeyler koymalı. O anlamsız kartı görenler, 4. sarı kartını tamamladığında öyle bir maçta oynayamıyorlar ki anlamak mümkün değil. Hazır cezalardan bahsetmişken, kulüplere verilen 'seyircisiz oynama' cezalarına artık kimse sıcak bakmıyor. Bakılması da mümkün değil. Son örneklerini yaşadık. Beşiktaş-Gaziantep kupa yarı final maçı ve Galatasaray-Trabzonspor lig karşılaşmasından kim zevk aldı? Bu duruma çözüm yolları bulunmalı. Yaptıklarından dolayı ceza taraftara kesiliyor gibi olsa da en büyük cezayı kulüpler çekiyor. Her stadın seyirci kapasitesi TFF envanter listelerinde belli. Toplam seyirci kapasitesini, en pahalı bilet fiyatı üzerinden değerlendirip toplam değeri üzerinden yapılacak maddi ceza, en güzel cezalardan birisi olacak. Örneğin maraton tribünlerindeki sezon bilet fiyatı 20 lira iken, bu defa o maçı izlemeye gelen o tribünlerin müdavimleri, bu defa belki de 200 lira verip o mücadeleyi izleyecek.
<p> Kulüp kasasından çıktığı için kimsenin farkında olmadığı cezayı, bu defa cezayı oluşturanlar kendi cebinden ödeyecekler ki otokontrolü kendileri yapsın. Seyircisiz G.Saray-Trabzonspor maçına yukarıdaki ceza yöntemiyle seyirci alınsaydı, ceza hedefine ulaşır mıydı, ulaşmaz mıydı? Ya da asıl cezalandırılması gerekenler yerine ev sahibi olmak dışında bir suçu bulunmayan kulüpler, bu yolla korunmaya alınmış olurlar mıydı? Düşünebiliyor musunuz, üzerinde sadece bir takımın forması ya da atkısı bulunanlar kapışıyor, cezayı fikstür gereği ev sahibi kulüp çekiyor. Bunun adil bir tarafı yok. Şu andaki TFF yönetiminin suçu mu ya da iş bilmezliği mi? Hayır. Ama ceza yönetmeliğini sezon başında alışılagelmişin dışına çıkartmak, göreve gelen ya da mevcut yöneticilerin alacağı kararlarla oluşur. Haziran ayındaki genel kurulda, kulüpler öncelikli olarak bunları konuşmalı, çözüme kavuşturmalı.
<p> Bu hafta oynanan 9 maçın tamamına yakın bölümünde, hakemler başarılı bir hafta geçirdiler. Hatalı verdikleri karar sayısı yok denecek kadar az. Bu haftanın hemen tek hatası, Konya'da taç atışında yapıldı. Konyasporlu futbolcu taç atışını dizinin üstünde yaptı. Gol olsa o güzel yönetim bir anda yok olacaktı. Ufak ayrıntılar, büyük sorunlara sebep olur. Bir anlık konsantrasyon eksiği kaos ortamını beraberinde getirir. Maç planına dikkat! Son olarak merak ediyorum, Nihat Mızrak hâlâ neden cezalı? Herhalde 'Mızrak'ın suçunun ne olduğunu' bu defa yardımcı hakem kararlarını ve sonrasını gözlemcilerle birlikte irdeleyerek ele almamız gerekiyor. Alalım mı Sayın Sarvan? </p></p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1120796), [web.archive.org (arşiv bağlantısı)](http://web.archive.org/web/20110425005150/http://www.zaman.com.tr:80/yazar.do?yazino=1120796)
