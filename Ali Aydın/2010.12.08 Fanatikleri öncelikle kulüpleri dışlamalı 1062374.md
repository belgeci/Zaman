# Fanatikleri öncelikle kulüpleri dışlamalı

*Ali Aydın 2010.12.08*

<td class="columnist-detail">
<p>Beşiktaş-Bursaspor maçı öncesi ve sırasında yaşananlar iyi niyetli yaklaşımın suistimal edildiğini gözler önüne serdi.</p>
<p><p>Türkiye'nin hemen her stadında yaşanabilen ve artık sıradan olmaya başlayan arbede, İstanbul'da olunca tabiî ki daha büyük yankı buluyor. Olaylardan ders çıkarması gerekenler, önceki kötü anıları yok etmek adına kendilerine sunulan ilk fırsatı rövanş olarak görüyor. Akıl ve mantık devre dışı bırakılıyor veya bıraktırılıyor. Vahim sonuçlardan sonra herkes hatanın nerede olduğunu sorgulamaya başlıyor.
<p> Beşiktaş ile Bursaspor arasında 7,5 yıl önce yaşananlardan dolayı taraftarların deplasman maçlarına gidememe yasağının kaldırılması, doğru ve cesur bir adımdı. Aynı şekilde de devam ettirilmeli. Çünkü hiç kimse oturduğu yerden yarayı kanatmadı. Her iki kulübün iyi niyetli adımı, kötü niyetli bir avuç çapulcuya, alkoliğe yenik düşmemeli. Anlamsız husumetin ortadan kaldırılması için yeni nesile iyi anlatılmalı. Zaten amaç da buydu. Bu ülkenin aklıselim, kavgaya karşı, futbola sevgiyle bakan topluluğunun futbol teröristlerine yenik düşürülemeyeceği vurgulanmak istendi. Olaylar, az ya da çok tahmin ediliyordu. Bu noktada birilerini suçlamak ya da suçlu aramak yerine, nerelerde eksiklik olduğu ve daha etkin önlemlerin nasıl alınacağını tartışmak gerekiyor.
<p> Gençlik ve Spor Genel Müdürü Yunus Akgül, "Biz, sporda şiddet yasası olmasına rağmen uygulayamıyoruz. İstediğiniz kadar yasa çıkartın, bunları uygulamak için cesur valiler, emniyet müdürleri ve kaymakamlar gerekir." dedi. Bu gerçekçi eleştiri, bilimsel bir araştırmayla da desteklendi. TÜBİTAK'a futbol taraftarlığı ve şiddet üzerine en kapsamlı bilimsel araştırma projesini hazırlayan Ege Üniversitesi Sosyoloji Bölümü öğretim üyeleri, tribünlere çıkarak, maç içi katılımlı gözlem yapmıştı. Sonucu ise şöyle özetlemişlerdi: "...Türk futbolunda şiddeti önlemek için yasalar yetmiyor. Yasadan ziyade onu uygulayacak iradenin varlığı yetersiz kalıyor." İşte cevap burada. Bu iki açıklamaya son destek de Futbol Federasyonu Başkanı'ndan geldi. Mahmut Özgener, "Her yaşanan olaydan sonra yasa aklımıza geliyor. Biz tek başımıza bu olayları önleyemeyiz. Ceza diyerek kulübün sahasını kapatıyoruz. Ancak kapanmaya sebep olanlar yine tribündeki yerlerini ilk maçta alıyor." ifadelerini kullandı.
<p> Yani "Kötü sonuçları doğuran nedenlere gerekli adli önlemler alınamamasından, yine başladığımız yere dönüyoruz." deniyor. İstanbul Emniyet Müdürlüğü görevine ilk geldiğinde 3 büyük kulüp için ayrı sorumlu şube müdürü atayan Sayın Hüseyin Çapkın, bu uygulamasıyla sporda şiddeti önleme adına önemli bir adım atmıştı. Çapkın, pazar günü yaşanan olaylar sonrası Türkiye'de ilk kez 'spor polisi' yerine yaralamalara karışanlarla ilgili soruşturmayı 'cinayet masasına' verdi. Spor kamu vicdanının beklediği büyük bir adım. Bu ülkenin çoğunluğu Sayın Çapkın'ın arkasında. Kamu vicdanı ve beklentilerden bahsetmişken, bu olayları takip edenler ki başta medya kuruluşları, olayı 'futbol terörü' olarak nitelendiriyor. Yani masumane bir 'kavga' algısına değil. Toplumu rahatsız eden, kaygı veren, endişelendiren, korkutan, panikleten, sinsi, zalimce, kabul edilemez 'terör' tanımlaması yapıyor.
<p> Kanunların eksikliklerini güncelleme adına, sporda şiddet yasasının bir bölümü 'terör' yasası kapsamına taşınabilir. Çünkü maç öncesi bir otobüsün içinde 40'a yakın kişinin büyük bölümü, insana aptal cesareti veren alkollü bir durumda, balta, kesici alet ve sopa taşıyor. Karşısındaki insana zarar verecek donanımlara sahip olan bu şahısların, teröristlere ait bir hücre ev baskınında yakalananlarla pek bir farkının olmadığı gerçeği göz önünde bulundurulmalı. Kimin haklı ya da haksız olduğunu sorgulamak ve taraf olmak gibi bir niyet taşımıyorum. İki güzide kulübün iki önemli taraftar grubunun site savaşlarına kimsenin bir anlam veremediğini de vurgulayalım. Toplumu geren karşılıklı açıklamaları her iki tarafa da yakışmıyor.
<p> Temsil ettiğiniz ya da kendinizi temsil etmek zorunda hissettiğiniz kulübünüzün kavga ve kargaşayla anılması yerine, uzlaşı ve sağduyuyla büyük bir camianın vazgeçilmezleri arasında olduğunuzu bu şekilde anlatamazsınız. Kötüyü kimse sevmez ve barındırmak istemez. Kötüyü barındıranların yanında da kimse olmak istemez. Ne kadar kendinizi paralasanız, bıçak yeseniz ya da hayatınızı kaybetseniz, ilk olarak camianız sizleri yok sayacak. Haklı olarak sizleri biraz yumuşak ifadelerle şöyle tarif edecekler: "Bu taraftarlar bizim taraftarımız olamaz. Bunlar bizim taraftarımız gibi gözüken, ancak aslında kulübümüze ve camiamıza zarar vermek isteyen kendini bilmez dışarıdan kişilerdir." Sosyal sorumluluk içinde sorumluluklarını her platformda kanıtlayan ve takdir edilen bu 2 güzide taraftar grubu, kalplerdeki güzel yerini sorgulatan adımlardan kaçınmalı. Kaçmak, işi uzatmamak, cevap vermemek bazen korku değil, erdemli olmaktır. Ve şimdi tam zamanı...
<p></p>
<a href="http://web.archive.org/web/20101209004831/mailto:aliaydin@zaman.com.tr">
</a></p></p></p></p></p></p></p></td>

Kaynak: [zaman.com.tr](http://zaman.com.tr/yazar.do?yazino=1062374), [web.archive.org (arşiv bağlantısı)](http://web.archive.org/web/20101209004831/http://zaman.com.tr:80/yazar.do?yazino=1062374)
