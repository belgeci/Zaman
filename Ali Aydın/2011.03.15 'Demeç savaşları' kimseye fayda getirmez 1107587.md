# 'Demeç savaşları' kimseye fayda getirmez

*Ali Aydın 2011.03.15*

<td class="columnist-detail">
<p>Süper Lig'de bitime 9 hafta kala, üst ve alt sıralardaki yarışta kopmalar yaşanıyor. Fenerbahçe ile Trabzonspor,  şampiyonluk yarışında yalnız kalmaya başladı.</p>
<p>
<div id="haberMetinDiv">
<p>Sarı-Lacivertliler üst üste 9. lig maçını kazanırken takipçisi Trabzonspor ile müthiş bir mücadelenin içine girdi. Görünen o ki bu rekabet, son haftaya kadar devam edecek. Ligin son 5 haftası iki takımın oynayacağı maçlarda, gün ve saatler konusunda anlaşmazlıklar çıkabilir. Son hafta maçlarında aynı gün ve saatte oynanması geleneği ilk kez bu sezon son hafta öncesi uygulanabilir. Zor ama yarış böyle devam ederse böyle bir çıkış yolu çözüm olarak görülebilir.
<p> Bursaspor, Karabük deplasmanındaki beraberlikle ilk 2 sıranın 7 puan gerisine düştü. Kaybı büyük; ancak Kayserispor ile G.Antep'in yenilmelerinden dolayı küçük de olsa kazancı var. Kayseri Sivas'a, G.Antep Buca'ya kaybedince ligin altına da hareketlilik geldi. Konya ile Kasımpaşa için her şey daha bitmese de, oynadıkları futbol ve aldıkları sonuçlar ilerideki haftalar için karamsar bir tablo çiziyor. Beşiktaş, Ziraat Türkiye Kupası ve ilk 4 için umutlarını devam ettiriyor. G.Saray bu sezon 12. mağlubiyetine uğrayarak lig tarihinde en çok yenilgiyle tanıştığı dönemde. Bu durumu en güzel Arda özetledi: "Sözün bittiği yerdeyiz." Bu hafta ilginç bir istatistik ortaya çıktı. Ligin ilk yarısının 8. haftası 40 golle, bu sezonun en çok gol atılan haftası olmuştu. 25. haftadaki 16 gol ise sezonun en az gol atılan 2. haftasıydı. Daha da ilginç olanı 1. haftada da 16 gol atılmıştı. Ligin ilk yarısının ilk 8 haftasındaki 72 maçta toplam 198 gol vardı. İkinci yarının ilk 8 haftasında da 198 gol atıldı. Yani ara transfer döneminin takımlara ne kadar katkı sağladığı ortada!
<p> Gelelim hakem hatalarına ve masa başına... Eğer bir sorun yaşanmazsa, bugün Kulüpler Birliği'nin toplantısı var. Son haftalardaki 'demeç' savaşları, umarız çözüme kavuşur. Basına kapalı bölümde herkesin 'saygı' çerçevesinde 'içindekileri' birbirlerine söyleyip deşarj olabilmeleri kamuoyunun en büyük beklentisi. Hakem hataları yine tavan yaptı. Yanlış yorumlar, puan sıralamasını artı ya da eksi yönde ciddi yönde etkiliyor. Herkes, karşısındakini ya da rakiplerini suçlar oldu. Futbolun marka değerinin korunması çağrısını yapanlar bile takım korumaya başladı. Bazıları ipin ucunu kaçırdı, sakatlıklara bile hoşgörüsüz davranmaya ve kişileri hedef almaya başladı. Sorumlu olanlar, sorumsuz davranışlarını başka yerlere, hedeflere yöneltmek peşinde. Küçük bir çoğunluk oynuyor, büyük bir çoğunluk bilgi sahibi olmadığı konuda, işi bilen, bilirkişi sıfatına soyunuyor! Herkes, kendi duygularının karşılığını bulma peşine düşmüş. "Adaletsiz, haksız olsun, 3 puan bizim olsun!" "Bize hata yapılmasın, rakibimiz mahvedilsin!" "Bize yarayan hata bize yapılsın, karşıya yarayan hata asla bize yapılmasın!" Yanlışa hep yanlış tepki vermek, tamir edilmesi zor sonuçlara sebep oluyor. Onun için Kulüpler Birliği toplantısı çok önemli. Sıcak bir diyalog, birçok problemi çözebilir. Doğru yol ve beklenti de bu.
<p> Trabzonspor-Kasımpaşa maçının uzatmalarında, Tayfun Cora'nın kendi ceza alanında elinin topla buluştuğu pozisyon çok tartışıldı. Bordo-Mavili oyuncunun elinin mi topa, meşin yuvarlağın mı ele gittiği, dolayısıyla penaltı mı değil mi kargaşasına farklı yorumlar yapıldı. Ben, elin topla oynandığını, dolayısıyla pozisyonun penaltı olarak değerlendirilmesi yorumunu yaptım. Ancak MHK, yani Oğuz ve Yüksel Bey'in hakemlere eğitim veren eğitimcisi Ulemberg, lig başladıktan sonra gerçekleştirilen seminerde, hakemlere "Top, eğer bir oyuncunun vücudunda herhangi bir uzvuna çarpıp eliyle buluşursa, oyun devam ettirilecek." talimatını vermişti. Bu talimatın sınırları netleştirilmediğinden, hakemler yorum yapmaktan kaçınıyor. Bahsettiğimiz pozisyonda baldır ya da dizden seken top kolla buluştu. Burada futbolcu bilinçli bir şekilde topu elle karşılıyorsa cezalandırılacak mı açık bir şekilde netleştirilmemiş. Devam kararı veren hakem Kuddusi Müftüoğlu, talimata göre haklı. Ancak futbol oyun kurallarında, 'elle oynama' tanımı içinde yoruma açık.
<p> 24. haftadaki G.Birliği-F.Bahçe maçının yardımcı hakemi Nihat Mızrak, Sarı-Lacivertlilerin attığı ilk goldeki 'ofsayt' pozisyonunu değerlendiremeyerek hata yapmıştı. Bu maç sonrası yapılan eleştirilerin boyutu, Mızrak'a saldırıya dönüştü. F.Bahçe Başkanı Aziz Yıldırım ve Nihat Özdemir ile 'doğum yerlerinin' bile ilişkilendirilip, 'maçı sattı'ya gelen söylemlerin hedefindeki kişi oldu. Mızrak, Dicle Üniversitesi Beden Eğitimi ve Spor Yüksekokulu öğretim görevlisi. Yani Mızrak bir eğitimci. Kendisini tanıyanlar iyi bilirler ki yaptığı işte hep başarılı olmuş, hak ve adaletten sapmamıştır. Birçok ödül de almıştır. Sanırım bu aralar hak etmediği halde büyük bir travma yaşıyor. Spor kamuoyunun tavrı ortada olduğu için ben, üniversitedeki hocalara ve talebelere seslenmek istiyorum. Nihat Mızrak'la uzun bir süre birlikte hem hakemlik yaptım. Ayrıca MHK'da kendisinin yöneticiliğini üstlendim. Hakem camiasında tertemiz geçmişiyle hep dik duran, adil ve insani yönü ağır basan, asla yanlış yola sapmayan, adam gibi bir insanla birlikte olduğunuzu hatırlatmak isterim. Şu anda bazı kişilerin amacı için araç olarak kullanılmaya çalışılan Nihat Hoca'nızın, bahsettiğimiz maçla ilgili insani 'hata' dışında hiçbir şey yapmadığından kendim gibi eminim.
<p> Son olarak geçtiğimiz cuma günü sizlerle paylaştığım 'Abitoğlu'nun suçu ne?' başlıklı yazıma büyük ilgi gösteren, e-mail yoluyla görüşlerini aktaran okurlarıma, spor basınının değerli yazarlarına hassasiyetlerinden dolayı teşekkür ediyorum. Çıkan sonuç özetle şöyleydi: "MHK yani Oğuz ve Yüksel beylerin adil olmayan hakem atamalarını yapmaları ve günü kurtarma adına attıkları adımlar kaosa yol açıyor."</p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1107587), [web.archive.org (arşiv bağlantısı)](http://web.archive.org/web/20110324201314/http://zaman.com.tr:80/yazar.do?yazino=1107587)
