# Futbolun marka değerini kim zedeliyor!

*Ali Aydın 2011.03.09*

<td class="columnist-detail">
<p>Süper Lig'de şampiyonluk mücadelesi veren takımlardan Fenerbahçe ile Trabzonspor, diğer rakiplerinden kopmaya başladı. Lider Fenerbahçe 8'de 8 yaparken, Trabzonspor ikinci yarıda oynadığı 3. deplasman maçını kazandı.</p>
<p>
<div id="haberMetinDiv">
<p>Bursaspor, evindeki İstanbul Bş.Bld. karşılaşmasında 2 puan kaybedince, zirve yarışında 5 puan geriye düştü. Kayserispor, bu haftanın iki önemli kaybı aynı anda yaşayan takımıydı. Sahasında Manisaspor'a yenilen Sarı-Kırmızılılar, Bursaspor'un 6 puan arkasında yer aldı, diğer taraftan Gaziantepspor'a puan olarak yakalandı. Gaziantepspor, ikinci yarının lideri Fenerbahçe'den sonra en başarılı ikinci ekibi. Kupada yarı finale kalan Kırmızı-Siyahlıların şampiyonluk yarışına dahil olması ya da Şampiyonlar Ligi potasına girmesi sürpriz sayılsa da Tolunay Kafkas'ın öğrencileri için kupa ve ilk 4 hedefi yakın.
<p> Saha sonuçlarına değinmişken maçları yöneten hakem ve yardımcı hakem hataları artık kaoslara yol açmaya başladı. MHK Başkanı Oğuz Sarvan ile yardımcısı Yüksel Okçuoğlu'nun hakem tayinlerindeki beceriksizlikleri tavan yaptı. Tecrübesiz, her an hata yapmaya müsait, acemi hakemleri, önemli maçlara atamaya devam ediyorlar. Galatasaray ile Trabzonspor'un net penaltıları verilmedi, atılan nizami goller ofsayt gerekçesiyle iptal edilip direkt maç sonuçlarına etki edildi. Penaltılar verilseydi cepten çıkacak olan kırmızı kartlar gösterilmedi, takımlar arasında eşitsizlik yapıldı, müsabakaların haksız skorla bitmesine sebep olundu. Futbolun marka değeri diyerek çağrı yapanlar, takım ismine, taraftar sayısına, yönetim gücüne ve maç sonucuna göre yorum yapıyor. Gençlerbirliği-Fenerbahçe maçında Niang ile Serdar'ın pozisyonunda, "Hakem haklı, pozisyon penaltı." yorumunu yapanların, futbolun marka değerine ne kadar katkı sağladığını, aklıselim herkes merak ediyor. Bu ülkenin en üst düzeyde hakemliğini ve yöneticiliğini yapmış herkes, bahsettiğimiz pozisyon için 'penaltı kararı yanlış' diyor. Ancak Markus Merk beyefendi, sanki yanlışın sırtını sıvazlayarak hakemi haklı göstermeye çalışıyor. Hakem de bunlardan cesaret alıyor, verdiği yanlış kararı, doğru diye algılamaya başlıyor.
<p> Hakemleri ve bu müesseseyi ben ve benim gibi olanlardan çok daha fazla seven, onların haklarını savunan hiç kimse olamaz. Yanlışı, doğru olarak göstermemek, sevgi ve saygı kadar önemlidir. Benim gibi düşünen büyük bir çoğunluğun artık 'renklerin çıkarlarının değil, futbolun kurallarının konuşulduğu' programları özlemeye başladığını belirtmek isterim. Kayseri'de, Manisaspor'un başarılı hocası Hikmet Karaman'ın başına para atıldı. Geçen hafta Trabzon'da da hakemin başına para atılmış, bu sebeple Trabzonspor 1 maç saha kapama cezasına uğramıştı. Kayserili futbolseverler, her zaman maç kazanılmayacağını iyi bilmeli ve takımlarına zarar vermekten kaçınmalı.
<p> Galatasaraylı taraftarlar medeni bir tepki vererek, yöneticilerini protesto etmek için 'beyaz mendil' salladı. Hafta içi kupada Gaziantep'e elenen Sarı-Kırmızılarda Adnan Sezgin istifa etti. Trabzonspor Başkanı Sayın Sadri Şener, İstanbul'da kazandıkları Beşiktaş maçı sonrası hakem Tolga Özkalfa'ya gönderme yaptı. "Özkalfa iyi dişçidir, gidip işini yapsın." açıklaması, bu haftanın en çok destek gören söylemiydi. Ama Sadri başkan yanılıyor, Özkalfa herhalde hakemliği de iyi yaptığından, FIFA hakemi oldu. Diş hekimleri alınmasın; ama hakemlerin diş çeken FIFA'sı bugünlerde sıkça aranacak. Haftaya mutlaka maçı olacaktır.
<p> Bu arada bilinçli sarı kart görmek moda oldu. Oyuncular, teknik heyetin direktifi doğrultusunda, sarı sayısını 4'e çıkartarak sarı kartlarını sıfırlıyorlar. Bu davranışın kurallarda ve talimatlarda bir cezası yok. Tamamen etik olup olmadığı tartışılıyor. Bu davranışın sonraki haftalara yönelik bir taktik anlayışı olduğunu aslında herkes biliyor. Futbol oynamış ya da oynayan, teknik heyette bulunmuş ya da şu anda görev yapan herkes 'ben olsam ben de aynısını yaparım' diyorsa demek ki etik olmayan bir şey söz konusu değil.
<p> Son olarak Trabzonspor'un hocası Şenol Güneş'in Beşiktaş maçında oyun dışına alınmasından sonra yaptığı açıklamaya değinelim. Çok önemli bir maçta, skor 1-1 iken rakip kaleci Rüştü'nün, Burak'a yaptığı müdahale hem penaltıyı hem de kırmızı kartı gerektiriyordu. Güneş, bu kararı veremeyen hakeme tepki gösterdi. Ne dedi, bilemiyoruz. Bu, hakem raporunda mutlaka vardır. Ama ben Şenol Hoca'nın 'bela okuma' dışında ağır bir söylemde bulunacağını zannetmiyorum. 'Bela okuma' da oyun dışına çıkartılması gereken bir sözdür. Güneş'i haklı göstermeye çalışmıyorum. Trabzonsporlu Serkan Balcı'nın 2. sarı kartı gördüğü pozisyonda Schuster, kulübesinden fırlayarak, kızgın ve öfkeli bir beden diliyle sarı kart göster işareti yaptı. Lakin hakem Tolga Özkalfa ve 4. hakemin Alman hocayı oyun dışına almamasından ötürü Güneş, böylesine bir tepki vermiş olabilir.
<p> Öyle ya siz ilk yarıda Schuster'i verdiği tepkiden dolayı -ki MHK talimatı çok açık biçimde tanımlamış- oyun alanı dışına çıkartamıyorsanız, Güneş'in vereceği tepkiye de kayıtsız kalacağınız intibaını uyandırırsınız. Hakem o penaltıyı verse, kırmızı kartı da gösterse hiçbir şey olmayacaktı. Fakat hakemin hatası teknik direktörün ceza almasıyla sonuçlandı. Peki hakem ceza alacak mı? Cevabı yazının içinde var zaten!..
<p></p></p></p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1104468), [web.archive.org (arşiv bağlantısı)](http://web.archive.org/web/20110324201200/http://zaman.com.tr:80/yazar.do?yazino=1104468)
