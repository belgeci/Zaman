# Paşa, şair ve hamal

*A. Ali Ural 2011.11.06*

<td class="columnist-detail">
<p>Yeni bayramlar da eski bayramlar kadar güzel. Bayram tazeliğinden hiçbir şey kaybetmedi.</p>
<p>
<div id="haberMetinDiv">
<p> Bu sabah da anneler uyandırdı çocuklarını alınlarından öperek. Bu sabah da babalar oğullarının, dedeler torunlarının elini tutup caddelerdeki güneş ırmaklarına karıştılar. Bu sabah da hocalar şenlenen mabetlerinin içinde bir kere daha gözbebeklerimiz olduklarını anlayıp sevinçle çıktılar minbere. Bu sabah da milyonlarca Müslüman Itrî'nin tekbiriyle inletti semaları. Allahuekber, diyerek mutlak büyüğün önünde secde ederken eşitlendi herkes. Masallardaki adalet tecelli etti. Müslüman sıfatı, güzelliğiyle bütün sıfatları unutturdu.
<p>Ellerinde seccadeler, kalplerinde varlıklarını anlamlandırmanın sevinci, ne güzel yürüyorlar. Karşılaştıkları herkese selam veriyorlar, ne güzel. Selamı alanın yüzünde tebessüm bir sevgi mührü gibi ışıldıyor. İki kelimelik bir tılsım bu. Ruha düştüğünde kozasından ipekler taşıyor. Selam veren aslında şunu söylüyor karşılaştığı kişiye: Seni seviyorum. Benden sana zarar gelmez. Sen özel birisin bu dünyada, çünkü Müslüman'sın. Kâinat sen varsın diye nefes alıp veriyor. Seninle tanışmadığımı kim söylemiş. "Evet öylesin" diye cevaplamadık mı, mabudumuzun "Ben sizin Rabbiniz değil miyim?" sorusunu bedensiz ruhlarken. Ruhun bir kıldığını beden selamlar. Seni selamlıyorum, kardeşimsin. Aynı ailedeniz desek doğrudur. Öptüğümüz eli babalarımızın, Hz. Âdem'indir.
<p>O bayram sabahı Yahya Kemal'le aynı camide olmak isterdim. Süleymaniye'den bahsetmiyorum, Büyükada'nın küçücük bir camisinden. Yahya Kemal'in Aziz İstanbul'unda ölümsüzleştirdiği bir sahne var ki onlarca yıl sonra hâlâ buğulandırıyor gözlerimi: "Dört sene evvel Büyükada'da oturuyordum, bayramda bayram namazına gitmeğe niyetlendim, fakat frenk hayâtının gecesinde sabah namazına kalkılır mı? Sabah erken uyanamamak korkusu ile o gece hiç uyumadım. Vakit gelince abdest aldım, Büyükada'nın mahalle içindeki sâkit yollarından kendi başıma camie doğru gittim. Vaiz kürsüde va'azediyordu. Ben kapıdan girince bütün cemâatin gözleri bana çevrildi. Beni daha doğrusu bizim nesilden benim gibi birini, câmîde gördüklerine şaşıyorlardı. Orada o saatte toplanan ümmet-i Muhammed, içine bir yabancının geldiğini zannediyordu. Ben içim hüzünle dolu yavaş yavaş gittim. Va'zı diz çöküp dinleyen iki hamalın arasına oturdum. Kardeşlerim Müslümanlar bütün cemaatin arasında yalnız benim vücûdumu hissediyorlardı. Ben de onların bu nazarlarını hissediyordum. Vaazdan sonra namazda ve hutbede onların içine karışıp Muhammed sesi kulağıma geldiği zaman gözlerim yaşla doldu. Onlarla kendimi yek-dil, yek-vücûd olarak gördüm. O sabah o Müslümanlığa az âşinâ Büyükada'nın o küçücük camii içinde, şafakta ayni milletin ruhlu bir cemâati idik.
<p>Namazdan çıkarken, kapıda ayandan Reşid Akif Paşa durdu. Bayramlaşmayı unutarak elimi tuttu: "Bu bayram namazında iki defa mes'ûdum hamdolsun sizlerden birini kendi başına camiye gelmiş gördüm! Berhudar ol oğlum, gözlerimi kapamadan evvel bunu görmek beni müteselli etti!" dedi. Hem geldiğimi hem de bayramımı tebrîk etti. Yanındaki eski adamlar da onun gibi tebrik ettiler. Bu basit hâdiseden pek samîmi olarak mahzuzdular. O sabah gönlüm her zamandan fazla açıktı."
<p>Bayram namazından çıktıktan sonra uzun kuyruklar oluşur fırınların önünde. Bayramın ilk sofrasına sıcak ekmek getirmek babanın şanından, ailenin küçük sevinçlerindendir. Sırada bekliyorum. Ekmeğin sıcaklığı elime düşmeden Yahya Kemal'in hatırasının sıcaklığı yakıyor ruhumu. Bu hatırada dört şey içimi burkuyor. İlki Yahya Kemal'in, "Orada o saatte toplanan ümmet-i Muhammed, içine bir yabancının geldiğini zannediyordu." cümlesiyle hissettirmeye çalıştığı aydın halk yabancılaşması. İkincisi şairin yaralıya müdahale etmekte gecikmiş bir doktorun utancıyla vaaz dinleyen iki hamalın arasına hüzünle çöküşü. Üçüncüsü cemaatin bir münevverle aynı safta namaz kılmasıyla yeni Müslüman olmuş Ömer( ra) sevincinin camiyi kuşatması. Dördüncüsü, namazdan çıkarken Reşid Akif Paşa'nın bayramlaşmayı bile unutturan bir heyecanla Yahya Kemal'in ellerini tutarak, "Bu bayram namazında iki defa mes'ûdum hamdolsun sizlerden birini kendi başına camiye gelmiş gördüm! Berhudar ol oğlum, gözlerimi kapamadan evvel bunu görmek beni müteselli etti!" deyişi.
<p> Bayram tazeliğinden hiçbir şey kaybetmedi. Gözlerimizi kapamadan evvel gördüklerimiz için şükretmeliyiz. Bu sabah gönlüm her zamandan fazla sıcak. </p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1198975), [web.archive.org (arşiv bağlantısı)](http://web.archive.org/web/20111110130004/http://zaman.com.tr:80/yazar.do?yazino=1198975)
