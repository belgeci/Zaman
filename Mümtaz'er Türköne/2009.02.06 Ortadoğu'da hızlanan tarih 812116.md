# Ortadoğu'da hızlanan tarih

*Mümtaz'er Türköne 2009.02.06*

<td class="columnist-detail">
<p>Türkiye'nin çabaları boşuna değil. Ortadoğu coğrafyası hızla bir dönemece yaklaşıyor. Herkes diken üzerinde. Bir dünya yıkılıyor ve yerine neyin konulacağını hâlâ kimse kestiremiyor.</p>
<p>
<div id="haberMetinDiv">
<p> İran'ın askerî teknoloji atağı, ABD'yi bile paniğe sevk edecek güçte. Eşzamanlı olarak uzaya çıkmak, radara yakalanmayan uçak yapmak ve ısıya duyarlı 40 km menzili olan füzelere sahip olmak bölgedeki bütün askerî dengeleri değiştirebilir. İran, bölgenin önemli güçlerinden biri. Kendi güvenliğini ve çıkarlarını, çatışan bir Ortadoğu coğrafyası üzerine inşa ediyor. 
<p> Türkiye'nin izlediği politika ise çatışmalara barışçı çözümler üretmek ve bölgenin bölünmüşlüğüne son vermek. Elindeki bütün araçları da bu amaca hizmet etmek için seferber ediyor. Elinde iki avantaj vardı. Birincisi Batı ile dengeli ve eşit ilişkiler. İkincisi ise demokrasi. Son yıllarda bu iki avantaja, Ortadoğu halkları nezdinde hızla yükselen itibarı da eklendi. Davos'ta Başbakan'ın destanlaşan tavrı, zaten var olan imajın köşe çizgilerini keskinleştirdi ve kuvvetlendirdi. Türkiye, bölge halkları için bir şans. Aynı şekilde bu coğrafyayı bataklığa çeviren ABD-İsrail ekseni için de kolay vazgeçilemeyecek bir fırsat. Türkiye, hızlanan tarihin sağa-sola savurduğu aktörleri neredeyse tek başına aynı çizgiye yerleştirecek yegane merkezî güç. 
<p> Cumhurbaşkanımız, Suudi Arabistan'da aşırı bir ihtiram ile karşılandı. Bölgenin diğer ülkelerinden Türkiye'ye yönelen ve son birkaç senenin eseri olan ilginin sonucu bu durum. Şu ayırıma dikkat etmeliyiz. Türkiye'nin yükselen itibarı bölge halklarının eseri; hükümetlerin değil. Hükümetler, var olan statükoyu sürdürebilmek için Türkiye ile arayı iyi tutmaya çalışıyorlar.
<p> Katar'da toplanan ABD yanlısı Arap ülkelerinin Gazze konulu toplantısında Birleşik Arap Emirlikleri Dışişleri Bakanı'nın söylediği, "Arap olmayanlar Arapların işine karışmasın" sözünün muhatabı öncelikle İran. Ama bu sözden bizim de alınmamız lâzım. Zira, Türkiye'nin yükselen nüfuzu, bu zengin küçük devletleri diğer Arap nüfus karşısında zor durumda bırakıyor.
<p> Hızlanan tarihin en önemli sorunu siyasî rejim sorunu: Bölge hükümetleri kendi halklarını temsil etmiyor. Dar ittifaklara ve hassas iç ve dış dengelere dayanan iktidarlar, dışarıdan gelen küçük darbelerden bile çok yara alıyor. 200 milyar dolar kamu yatırımı yapmaya hazırlanan Suudi örneği, petrol zenginliğinin artık bu çelişkiyi çözmeye yetmeyeceğini gösteriyor. Suudi hanedanının merkezde yer aldığı çok geniş koalisyon, statükoyu sürdürecek güçte değil.
<p> Türkiye'nin elindeki kozların en değerlisi demokrasisi. Türkiye, Ortadoğu'yu demokrasisi ile peşine takıp sürükleyebilir. Ortadoğu'nun bütün sorunlarının çözümüne giden uzun yolun ilk ve vazgeçilmez adımı demokrasiye geçiş. "İslâmiyet ile demokrasi birbirine uyar mı?" gibi tartışmaların dışında bir sorun bu. Demokrasiyi despotik yönetimlerin alaşağı edilmesi ve meşruiyetini halkın rızasından alan yönetimlerin kurulması olarak anlamak yeterli. Halkını temsil etmeyen yönetimler, kendi ülkelerinin çıkarlarını da savunmuyor. Halkına karşı yönetimde kalabilmek için yabancı müdahalelere kapı aralıyor.
<p> Ortadoğu halkları arasında bir demokrasi rüzgârının esmesi lâzım. Mısır gibi bazı ülkelerde fırtınaya dönse de, sonrasında daha dengeli ve istikrarlı bir Ortadoğu ortaya çıkacak. Sovyet sonrası ABD, despotik rejimleri desteklemenin bir anlamı kalmadığını ilan etmişti. Ortadoğu'da Batı kaynaklı demokrasiyi geliştirme projelerinin anlamsızlığı, despotik yönetimlerin hâlâ Batı tarafından daha elverişli görülmesi.
<p> Türkiye'nin teşvik edeceği bir demokrasi dalgasının ise inandırıcılığı ve kalıcılığı var. İran'ın uzun yılların eseri olan ve teknolojik üstünlük ile perçinlenen avantajlarını dengelemenin yolu da, demokrasiyi devreye sokmaktan geçiyor. Türkiye, kendi ontolojik varoluşu ile bu yeni dalganın sürükleyici gücü olmaya aday. 
<p> Demokrasimizi, bölgemiz için barışçı bir çözümün ve ortak güvenliğin anahtarı olarak yeniden ele almalıyız.</p></p></p></p></p></p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=812116), [web.archive.org (arşiv bağlantısı)](http://web.archive.org/web/20120905151428/http://www.zaman.com.tr/yazar.do?yazino=812116)
