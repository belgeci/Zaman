# Şükür

*Mümtaz'er Türköne 2008.09.30*

<tr><td class="metin" colspan="2" style="padding-top: 20px; padding-left: 5px; padding-right: 10px;">Bayram önce çocukların. Sevinmek, sevilmek önce onların hakkı. İnsanları, toplumu en sevecen halleriyle görmek... O sevecen haldeki topluma karışmak, bütünün bir parçası haline gelmek...</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Her zaman gördüğümüz kederli, asık yüzlerin gülümsediğini fark etmek. Ve o tebessüm eden yüzlerin çocuklarına bir gelecek hazırladığını bilmek. Çocuklarımıza, tıpkı bayramlar gibi mutluluk dolu bir gelecekleri olduğunu göstermek... Onların ışıl ışıl parlayan gözleri kadar aydınlık bir gelecek...
<p> Bayramlar yokluğun, yoksunluğun unutulduğu anlardır. Bayramlar zenginliktir. Başka zamanlar yok olan, bayramlarda vardır. Bayramlarda insanlar varlıkta eşitlenir. O kadar zenginlik, üstelik yoklukta gelen zenginlik karşısında şükür gerekir. Bayramlar elimizdekilere, sahip olduklarımıza şükretmektir. Kazandıklarımıza, sağlığımıza, sevdiklerimizle birlikte olmaya...
<p> Ve tabii sahip olduğumuz huzura, barışa.
<p> Kaybettiklerimizi bile elimizdekilerin değerini, kıymetini bilmek için hatırlamak. Çevremize, yakınlarımıza, insanlara şükreden gözlerle bakabilmek.
<p> Geçmişten ve geçmişte yaşananlardan dersler çıkartmak.
<p> Yaşadığım hayatın tam yarısı kadar uzak bir geçmişte kalan bir bayram. Yine bir Ramazan Bayramı. Şu meşhur "Karahisar kal'ası yıkılır gelir" diye başlayan türkü. Bir bayram sabahı "Ver elini karlı dağlar aşalım; bayramlaşalım" mısraını radyodan dinlemek bir imtiyazdı. Radyonun sesini ilk defa duyuyorsunuz. Ne karlı dağlar aşmak, ne de bayramlaşmak imkânınız var. 12 Eylül'ün en karanlık günlerinin en karanlık mekânlarından biri: Mamak Askerî Cezaevi'ndesiniz.
<p> Duyduğumuz radyo sesinden sonra ikinci bir şaşkınlık yaşadık. Kapı açıldı ve her zaman yemek getirilen bakır karavana koğuşa alındı. İçinde renkli akide şekerleri vardı. Cezaevinde olsak bile o gün bayramdı.
<p> Havalandırma bile her zamankinden farklıydı. Hüzün sadece bize değil, her gün bir araba dayak yediğimiz askerlere de çökmüştü. Sesi güzel olan biri nizamî şekilde türkü söylemek için nizamî şekilde izin istedi: "Türkü söyleyebilir miyim, komutanım?" O yıllarda meşhur olan, biraz arabeske kaçan yanık türküyü hiç unutmuyorum: "Hapishane etrafında dikenli teller..." Daha türkünün ortasına bile gelmeden her şeyin griye çaldığı o mekâna hiç uymayan bir şey oldu; herkes ağlamaya başladı. Herkes, yani bizler ve başımızda dikilen askerler. Farklı ideolojilerin mensupları, farklı memleketlerin çocukları, gardiyanlar, nöbet tutan askerler. Çavuş, disiplinin yok olduğunu fark etti ve zorlama bir sertlikle türküyü durdurdu. 
<p> Her türden insanı, hatta zalimle mazlumu bile aynı duygu zincirine tesbih taneleri gibi dizen bir ortak buluşma noktasıydı bayram. Türkünün değil bayramın hikmetiydi.
<p> Düşmanlıklarıın, öfkelerin ne kadarı gerçek? Huzurumuzu tehdit eden saplantılarımızın, önyargılarımızın ne kadarı doğru? 
<p> Hep zorlu günlere hazır olmalıyız. Aştıklarımızın, üstesinden geldiklerimizin daha zoruna. Bizi yavaşlatan, enerjimizi tüketen, sırtımızda ağır bir yük oluşturan öfkelerimizden, önyargılarımızdan kurtulmadan daha zorunu başaramayız. 
<p> Düşman bildiklerimiz düşman değiller. Öfkelerimiz ve önyargılarımız bir alışkanlıktan ibaret. Geleceği bir bayram yerine çevirmek için bu yüklerden kurtulmalıyız. Elimizdekilere şükretmeliyiz.
<p> Dünyayı keşfe çıkan, bizim kanıksadığımız şeyleri ilk defa fark eden ve kavramaya çalışan çocuklar gibi hayata arı-duru bakmalıyız. Çocuklar gibi şükredip, çocuklar gibi sevinmeliyiz.
<p> Elimizdekilere şükrederek yola koyulmalıyız.<br/></p></p></p></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=744206), [web.archive.org (arşiv bağlantısı)](http://web.archive.org/web/20081005182445/http://zaman.com.tr:80/yazar.do?yazino=744206)
