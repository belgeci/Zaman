# Bursa'nın "gözü yaşlıları"

*Mümtaz'er Türköne 2008.09.09*

<tr><td class="metin" colspan="2" style="padding-top: 20px; padding-left: 5px; padding-right: 10px;">Muradiye Külliyesi'ne girdiğinizde bildiğimiz dünyadan bambaşka bir dünyaya adım atıyorsunuz. Varlığından haberdar olduğumuz, ama hakkında pek konuşmadığımız bir dünya bu.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>12 şaheser türbe, Muradiye Külliyesi'nin bahçesinde kardeşçe bir arada duruyor. Ahmet Hamdi Tanpınar, bu türbelerden "sabrın acı meyvesi" olarak bahsediyor. Acı, Osmanlı'ya has azamet ve zarafetin dengeli bir sentezi ile türbelerin duvarlarına sinmiş. Burası devletin zirvesine yakın durup da murada eremeyenlerin, acı çekenlerin, gözyaşı dökenlerin, günümüzün deyişi ile kaybedenlerin mekânı.
<p> Fatih Sultan Mehmet'in oğlu Cem Sultan, hayatının son 13 yılını sürgünde geçirmiş. II. Beyazıt devrinin en büyük siyasî sorunu olmuş. Rodos'ta, Fransa'da ve Roma'daki zorunlu ikameti Osmanlı'ya karşı diplomatik koz olarak kullanılmış. Ölümünden dört yıl sonra mezarı Bursa'ya getirilmiş. Devleti bölünmeye kadar sürükleyen bu talihsiz şehzadeye kardeşinin yaptırdığı türbe, bir zarafet örneği. Üstelik bu ince zarafet daha çok, Cem Sultan'ın ömrünü tükettiği dönemin Avrupa'sına özgü mimariden izler taşıyor.
<p> Kanuni Sultan Süleyman'ın oğlu Şehzade Mustafa'nın türbesi de Muradiye Külliyesi içinde. Koskoca Kanuni'nin, boğdurduğu oğlunun cenaze namazını kıldırdığı, ama gözyaşlarını tutamadığı için tamamlayamadığı rivayet ediliyor. Bir babanın acısı bu türbenin taşlarına sinmiş. Yavuz Sultan Selim'in boğdurduğu kardeşi Şehzade Ahmet'in mezarı da burada. Sadece külliyeyi yaptıran Sultan Murad'ın diğerlerine kucak açan türbesi, farklı bir kaderi anlatıyor. "Üzerime yağmur yağsın" vasiyeti yüzünden türbenin çatısı açık bırakılmış. Belki de iktidar mücadelesini ve hayatını kaybedip gözyaşına mahkûm olanları davet etmek için.
<p> Muradiye Külliyesi, Osmanlı medeniyetinin tesadüflerle ortaya çıkmadığını gösteriyor. Kaybedenlere saygısını, vefasını en ince ayrıntısına kadar, itina ile abideleştiren bir medeniyet tesadüflerin eseri olamaz. 
<p> Hafta sonu Bursa'da Muradiye toplantılarının misafiri idim. Önce insanlardan sonra binalardan etkilendim. Binalar Osmanlı'dan kalan yadigârlar. Bursa, İstanbul'dan daha fazla Osmanlı. Hem de en saf haliyle. Son yıllarda viraneye dönmüş Osmanlı eserleri itina ile himayeye alınmış. Osmangazi Belediyesi'nin son birkaç yılda yeniden hayata döndürdüğü eserler göz kamaştırıyor. Osmanlı eserlerine yönelik akıl ve beceri yüklü bu koruma çabası sadece Bursa için değil, ayağını sağlam bir geçmişe basarak geleceğini arayacak yeni nesiller için çok değerli. Tarihine, tarihinin izlerine sahip çıkmayan bir toplumun medeniyet iddiası olabilir mi? Azmi Ayyıldız, korumanın kullanıma açmakla mümkün olduğunu vurguluyor. Tarih bilinci ile bu binaların içinde hissedeceğiniz ferahlık, zengin kullanım alanlarına bir işaret.
<p> İlahiyat profesörü Hüseyin Algül Hoca, etkilendiğim bilge insanların başında geliyor. Farklı olanı anlayarak ve saygı duyarak tesis edilecek toplumsal barışın ve huzurun anahtarı bu bilge insanların zihninde mevcut. Her insanın farklılığını yaşatarak kendisini içinde emin hissedebileceği bir toplum projeniz yoksa bir medeniyet iddianız da yok demektir. Koskoca Osmanlı medeniyetinin önce Bursa'da zihinlerde inşa edildiği unutulmamalı. Bir medeniyet hazırlığına girişenler için Bursa hareket noktasını veriyor: Daha önce yaptıysanız yine yapabilirsiniz.
<p> Bursa'nın içinde derin bir Bursa var. Muradiye toplantıları bu derinliği fark etme fırsatı veriyor. Büyük şehirlere özgü gündelik telaşın dışına çıkıp, dikkatle farklı dünyaları takip etmek, yeni başlangıçlar aramak, doğru görünenleri sorgulamak Bursa'ya özgü bu farklılığın işaretleri.
<p> Muradiye Külliyesi, kazananların kaybedenlerin acılarına saygısını anlatıyor. Bir ülkenin refahı, huzuru ve güveni için acıların bu Külliye kadar daracık bir alana, bir babanın veya kardeşin yüreğine sığdırılması gerekmiş. Bugün ise kaybedenin, dolayısıyla gözyaşının olmadığı bir medeniyet inşa etmek pekâla mümkün. 
<p> Bursa, yaşadığı ve yaşattığı tarihi ile ve bütün ruh derinliği ile bu imkânın varlığını haber veriyor.<br/></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=735925), [web.archive.org (arşiv bağlantısı)](http://web.archive.org/web/20080928204436/http://www.zaman.com.tr:80/yazar.do?yazino=735925)
