# İç politikada eksen kayması

*Mümtaz'er Türköne 2010.06.13*

<tr><td class="metin" colspan="2" style="padding-top: 20px; padding-left: 5px; ">Peş peşe gazetelere ve televizyonlara röportajlar veren CHP'nin yeni Genel Başkanı Kılıçdaroğlu iç politikada bir eksen değişikliğini haber veriyor.</td></tr><tr><td class="metin" colspan="2" style="padding-top: 20px; padding-left: 5px; ">
<div id="haberMetinDiv"><p>
<p>Dün gazetemizde yer alan Zekai Özçınar ve Habib Güler'in röportajı dikkatle okunmayı hak ediyor. CHP tek başına iç politikanın eksenini değiştirebilir. Bugüne kadar izlediği politikalarda köklü değişikliklere giderek siyasî yelpazeyi bütünüyle yeniden tanzim edebilir. Nitekim Kılıçdaroğlu biraz çevresini toparlamış, siyasî hamle yapacak düzeye gelmiş, kendi sesini ve üslubunu yakalamış görünüyor. O kadar ki, Türkiye dış politikada değil ama iç politikada CHP üzerinden yeni bir rotaya giriyor.
<p>Türkiye'nin dış politikada eksen kayması yaşadığını iddia edenler iki kısım. Birincisi dış politikayı mahalle kahvesinde tavlaya eşlik edecek bir muhabbet konusu olarak görenler. Bu üslup maalesef siyasî partilerin sözcülerine kadar çıktığı için, geniş bir karşılık buluyor. "Uluslararası ilişkilerde dostluklar, düşmanlıklar yoktur, sadece çıkarlar vardır." düsturu, kahvehanelerde kayan ekseni yerli yerine oturtmak için kâfi. İkincisi ise dünya ölçeğinde reel politiğin farkında olan, ama olan-biteni çarpıtıp iç politika malzemesine dönüştürenler. Buradaki mantık ise "ABD, AK Parti hükümetinin elini-kolunu tutsun biz de birkaç tane vuralım" tarzına uyuyor. Cumhuriyet gazetesinin her gün ilk sayfasını bu mantığın somut delili olarak okuyabilirsiniz. Düne kadar "BOP'un eşbaşkanı" olan Başbakan bugün ABD çıkarlarına aykırı hareket etmekle suçlanıyor.
<p>Aslında olan-biten her şey normal. Olan şey şu: Dış politika ile iç politika arasındaki çizgi belirsizleşiyor. Dış politikadan bahsedenler aslında evin içinden bahsediyor; içeriden bahsederken dışarıyı tanzim ediyoruz. Türkiye'nin bugün Ortadoğu ülkelerinin hepsinde parti kurup seçime girse, tek başına iktidara gelecek bir başbakanı var. Bu bir eksen kayması değil. Türkiye kendi bölgesindeki ağırlığı ile, dünya terazisinde sıkletini artırıyor.Gerçeği anlamak için sorulacak bir soru: Neden sermaye kesimi eksen kaymasından şikâyet etmiyor?
<p>Eksen nasıl değişsin? Bölgemizde herkesi korkutan, ama kendi güvenliği için sadece Türkiye'ye güvenebilecek bir İsrail duruyor. Son gerginlik Türkiye'ye değil, İsrail'e zarar veriyor. İran'a uygulanacak yaptırımlardan ne sonuç elde edilecek? İran'da insan hakları ihlalleri artacak, yönetim anti-Amerikan tepkileri arkasına alıp rahat bir soluk alacak ve nükleer programını daha hızlı sürdürecek. ABD bu yaptırımlara rağmen elde edemediği sonucu nasıl elde edecek? İran'a savaş mı açacak? Elbette hayır. Gelip Türkiye'nin kapısını çalacak. Dışişleri Bakanı Hillary Clinton'un BM oylaması sonrasında Türkiye için söylediği "İran'la arada böyle bir kanalın olması iyi" sözünü, eksen kaymasından bahsedenler neden hatırlamıyor?
<p>Türkiye'nin dış politikasında eksen kayması olmadığının en büyük delili, Kılıçdaroğlu'nun dış politika gündemine dair söyledikleri. CHP lideri, Türkiye'nin dış politikasına yapısal bir eleştiri getirmiyor. Daha ötesi partisi için çizdiği yepyeni eksen ile, Türkiye'nin iç politikasını farklı bir eksene taşıyor. Dolayısıyla, dış politikayı da bu yeni iç politik eksenle dönüştürüyor. Nasıl mı? AK Parti iktidarını çökertmeyi planlayanlara, "CHP+Ordu=İktidar" alternatifi bırakmayarak. Kılıçdaroğlu'nun asker-siyaset ilişkisine dair söyledikleri, geleneksel CHP politikalarından çok farklı. CHP artık, askerî sahalardaki mevzilerini terk ediyor. Bu durum dikenli tellerin dışına çıkarak halkla kaynaşmak ve iktidara yürümek için bir fırsat.
<p>Kılıçdaroğlu'nun en kritik tercihi, askerle arasına kesin sınırlar çizmesi. Bu tercih CHP için çok zengin bir politik zemine yerleşmek ve büyümek demek. Dış politikada eksen kayması mı? Kılıçdaroğlu'nın hükümetin dış politikasına yönelttiği eleştirileri dikkatle okuyanlar, böyle bir şeyin izine rastlayamaz. Kılıçdaroğlu iktidara gelse dışarıda AK Parti'nin yaptıklarının beş aşağı beş yukarı aynısını yapar.
<p> Eksen kayması tartışmaları AK Parti hükümetini yıkmak için işbirliğine giren çevrelerin adeta zaman geçirdikleri bir geyik muhabbetine dönüştü. Asıl eksen iç politikada değişiyor. Eksenlere meraklı olanlar Kılıçdaroğlu'nu dikkatle takip etmeli. m.turkone@zaman.com.tr</p>
</p></p></p></p></p></p></p></div>
<br/></td></tr>

Kaynak: [zaman.com.tr](http://zaman.com.tr/yazar.do?yazino=994863), [web.archive.org (arşiv bağlantısı)](http://web.archive.org/web/20100622053417/http://www.zaman.com.tr:80/yazar.do?yazino=994863)
