# Bayram manzaraları

*Mümtaz'er Türköne 2009.09.22*

<tr><td class="metin" colspan="2" style="padding-top: 20px; padding-left: 5px; padding-right: 10px;">Arife günü ile bayramın birinci gününü yolda geçirdim. Farklı bayram manzaraları gözledim. İnsanlarla konuştum. Endişelerine, umutlarına kulak verdim. Geçen seneye göre endişeler azalmış, umutlar çoğalmış.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Köşedeki simitçinin üzerinde bile bayramlığı var. Çocukların üzerindeki ille de bir iki beden bol duran kıyafetler bile yeni. Herkesin yüzü gülüyor. Çocuklar günün sahipleri. Trafikte herkes yekdiğerine tahammüllü. Soluduğumuz havada iyimserlik var. Sanki önceki bayramlardan farklı bir şeyler var.
<p>Bayram namazında vaaz veren müftü, her sene olduğu gibi senede iki kere eline geçirdiği cemaati makasa almış. Kendisi sanki ev sahibi, "senede iki defa gelen misafirlerimizi camimizde daha sık görmek isteriz" sitayişinde bulunurken bile geçen seneye göre daha sevimli. İnsanlar sevinç içinde bayramlaşıyor, hiç tanımadığı insanların ellerini iki elinin arasına alıp muhabbetle sıkıyor.
<p>Çocuklar, önceki senelerden edindikleri tecrübelerin veya yaşça büyük çocuklardan dinlediklerinin rehberliğinde şeker yerine bayram harçlığı verecek evlerin kapısını çalıyorlar. Kapıyı çalan çocuğa para verme âdeti yok olmaya yüz tutmuş. "Para verince aynı çocuklar akşama kadar tekrar tekrar geliyor" mazereti karşınıza çıkıyor. Biz de para veren evleri bilir ama ikinci defa kapılarını çalmayı aklımızdan bile geçirmezdik. Ramazan Bayramı'nın gerçek adı "sadaka bayramı". Eski camilerin avlusunda hâlâ bir "sadaka taşı" durur. Sadakayı verenle alanı saklamak için icat edilmiş bir gelenek. Parayı sadaka taşına koyuyorsunuz. İhtiyaç sahipleri gelip ihtiyaçları kadar alıp gidiyorlar. Öyle ki sabah namazına gelenler sadaka taşında hâlâ duran paralar görüyorlar. Zenginin de yoksulun da asil olduğu bir toplum. Bugün denesek, sadaka taşının üstünde sabaha para kalır mı?
<p>Toplum pazar ekonomisine göre yeniden biçimleniyor. Ramazan Bayramı da, tıpkı Batılılardan aldığımız bitmek tükenmek bilmeyen özel günler gibi (Sevgililer Günü, Anneler Günü, Babalar Günü gibi) bir pazarlama konusuna dönüşüyor. Dinî bayramları bir tatil vesilesi olarak kullananların toplum içindeki oranına dair elimizde bilgi yok. Camilerin tıka basa dolu olması, değişen pek bir şey olmadığına delil. Usuller değişiyor. Yaklaşımlar değişiyor. Ama asıl öz değişmiyor. Bayram, varlık sebebine uygun bir şekilde kutlanıyor. Son bir senenin muhasebesinin yapılması, yakınların bir araya gelmesi ve hasret gidermesi, çoğu insan için kısa bir aralık olsa da gündelik kalıpların kırılması, sevginin ve paylaşımın çoğalması... Bayram zaten bu değil mi?
<p>Mezarlıklar ziyaretçilerle dolup taşıyor. Gidenler hep birlikte ve saygı içinde hatırlanıyor. Nesiller arasındaki zincirler sağlamlaştırılıyor. O kadar sevincin arasında hayatın geçiciliği bir kere daha idrak ediliyor. Ramazan Bayramı, Kurban Bayramı'ndan farklı. Bir ay boyu süren nefs terbiyesinin sonucunda daha anlamlı ve coşkulu. Varlığın içinde yokluğu hissetmek ve yoksulluğu idrak etmek. Arkasından coşkulu bir sevinç geliyor.
<p>Gördüklerime ve gözlediklerime bakarak söylüyorum. Bu bayram, öncekilerden daha coşkulu ve umutlu bir bayram. Sıkıntılar taşınabilir ağırlıkta. Gelecek daha parlak görünüyor. Karşımızdaki sorunlar çözüme yakın duruyor.
<p>Bayramlar tek tek bireylerden topluma uzanan bir tür mutabakat yenileme vesilesi. Benim bu sefer gördüğüm, birlikte mutluluğu paylaşmaya daha hazır bir toplum.
<p>Geçmişi idealize etmeyi bırakalım. Bugünün bayramları daha coşkulu ve daha anlamlı. m.turkone@zaman.com.tr<br/></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=894849), [web.archive.org (arşiv bağlantısı)](http://web.archive.org/web/20091003132229/http://www.zaman.com.tr:80/yazar.do?yazino=894849)
