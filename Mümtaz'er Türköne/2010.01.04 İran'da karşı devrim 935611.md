# İran'da karşı devrim

*Mümtaz'er Türköne 2010.01.04*

<tr><td class="metin" colspan="2" style="padding-top: 20px; padding-left: 5px; ">İran Devrimi ancak 30 yıl sürebildi. 72 yıl süren Bolşevik Devrimi'ne göre çok kısa bir süre. Gözlemciler bu yıl içinde rejime başkaldırının tırmanacağını öngörüyor. Rejim ya giderek zora, baskıya başvurarak ömrünü uzatmaya çalışacak, ya da feraset gösterip halkın iradesine teslim olacak.</td></tr><tr><td class="metin" colspan="2" style="padding-top: 20px; padding-left: 5px; "><p>2010 yılına girerken devam eden rejim muhaliflerine yönelik tutuklama dalgası birinci çarenin hâlâ yürürlükte olduğunu gösteriyor. İran'daki gelişmeler, dünya çapında yeni değişiklikleri tetikleyecek bir potansiyel taşıyor. Bu değişimin Türkiye'ye güçlü etkilerde bulunması ise kaçınılmaz. Bölgemizde -geçici olarak bulunan ABD'yi saymazsak- hesaba katılması gereken üç devlet var. Bunlar Türkiye, Mısır ve İran. Mısır, Arap dünyasının liderliğinden kendi iradesi ile vazgeçerken, Türkiye öne geçti. Bugün yakın coğrafyamızdaki gelişmelerin çok önemli bir kısmı İran ve Türkiye'nin politikalarına göre şekilleniyor. Türkiye ve İran, jeopolitiğin birbirine düşman ettiği iki ülke. Tarih boyunca bu iki ülkenin ortak çıkarlar üzerinde uzlaştığı hiç görülmedi. Nadir Şah'ın Sünni ve Şia inancını telif etme çabası bile coğrafyanın yarattığı bu düşmanlığı aşamadı. Bizim en eski sınırımız İran sınırı. Bu eski sınır Irak boyunca, Basra Körfezi'ne kadar uzanıyor. Bu değişmeyen sınır bile iki ülke arasındaki ilişkinin ne kadar hassas olduğunu gösteriyor.
<p>Dünyadaki bütün gözlemcileri şaşırtan bir tezadı, samimi bir şaşkınlıkla İran Meclis Başkanı'ndan dinlemiştim. İbadet alışkanlıkları ölçü olarak kabul edilirse Türk halkı, İran halkından birkaç kat daha dindar. Meclis Başkanı birinin İslâm Cumhuriyeti, diğerinin laik bir ülke olmasını bir türlü açıklayamadığını söylemişti. Halbuki açıklama basit: Dindarlık ancak özgür bir toplumda gelişiyor.
<p>İran'da Şia ölçülerinde bile İslâmî bir rejim olup olmadığı tartışma götürür. Ancak bu rejimin teokratik olduğu bir gerçek. Teokrasi aslında dinî bir rejim olmaktan ziyade din adamlarının yani ruhban sınıfının hakim olduğu rejimin adıdır. Dinî kurallar değil, dinî kuralları yorumlayan azınlığın oluşturduğu bir oligarşik yönetim biçimidir teokrasi. Nitekim İran'da gerçek iktidar Devlet Başkanı Ahmedinecad'da değil, Hamaney'de ve onun atadığı kurullarda. Devrim Muhafızları da bu rejimin fiili dayanağını oluşturuyor. Bugün muhalefet Hamaney'in acımasızlığını İran Şahı ile karşılaştırıyor. Muhalefet ise baskıcı bu rejime karşı özgürlük talep ediyor.
<p>İran'daki muhtemel gelişmeleri öngörebilmek için rejimin İslâmî niteliğini irdelemenin hiçbir anlamı yok. İran'da baskıcı bir totaliter yönetim var. Bu baskıcı yönetim bütün ütopyaların kaçınılmaz akıbetini yaşıyor. Bütün ütopyalar ideal bir yönetim öngörürler. Çelişki, ideal olanın değişmemesi gerektiği varsayımından çıkar. Böylece ideal düzenler ortaya her türlü değişime direnen, katı ve donmuş bir siyasal alan ve toplum yapısı çıkarırlar. Bütün ütopyacıların gözden kaçırdığı gerçek, her ütopyanın bir statüko ve statüko ile var olan bir hakim sınıf yaratmasıdır. Bu hakim sınıf varlığını dayandırdığı statükoya dört elle sarılınca, değişim bugün İran'da olduğu gibi ancak sokaklara taşan bir öfke ile kendini gösterebilir.
<p>İran büyük bir ülke ve başta petrol olmak üzere doğal zenginliklere sahip. Nükleer teknoloji, uzun menzilli füze gibi alanlarda gösterdiği teknik başarıya rağmen bu büyük ülke doğru dürüst üretim yapamıyor ve dünya ile rekabet edemiyor. Okuma yazma oranı, özellikle kadın nüfusun eğitim standartları Türkiye'nin çok üzerinde; ama bu potansiyel kendine hayat alanı bulamıyor. İran, bu teokratik yönetimin cenderesinden bir karşı devrimle çıkmaya hazırlanıyor. Bu yakın komşumuzda olup bitenleri, özgürlükleri boğan her türlü totaliter baskının nelere mal olduğunu ve halka ne bedeller ödettiğini görmek için yakından takip etmek lâzım. Gelişmeler bununla sınırlı değil; İran'da bizi de derinden etkileyecek çok önemli gelişmelere hazırlıklı olmalıyız. <br/></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=935611), [web.archive.org (arşiv bağlantısı)](http://web.archive.org/web/20100123045218/http://www.zaman.com.tr:80/yazar.do?yazino=935611)
