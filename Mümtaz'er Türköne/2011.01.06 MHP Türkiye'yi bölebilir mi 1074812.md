# MHP Türkiye'yi bölebilir mi?

*Mümtaz'er Türköne 2011.01.06*

<td class="columnist-detail">
<p>27 yıldır devam eden bir isyan halinin son safhasındayız. Devlet Bahçeli'nin kestirmeden AK Parti'ye fatura ettiği 'bölünme tehlikesi', bu uzun süre boyunca artan veya azalan boyutlarda devam etti; ama bir türlü sona ermedi.</p>
<p>
<div id="haberMetinDiv">
<p>Şimdi, bu isyan durumuna son noktayı koyacak adımlar atılıyor. Kürt sorununun Türkiye'nin bütünlüğüne zarar vermeden huzur ve barış getirecek şekilde çözüme kavuşması, birçok aktörün kararına ve tutumuna bağlı. Bu aktörlerin başında MHP geliyor. MHP istemezse Türkiye'nin Kürt sorunu çözülmez.
<p>Diğer aktörlerin tamamı, sorunun çözümüne uygun vaziyet aldı. Buna PKK ve uluslararası aktörler de dahil. Peki MHP sorunun çözümünü istiyor mu? Devlet Bahçeli'nin geçen hafta grup toplantısında, denge noktasında duran Cumhurbaşkanı başta olmak üzere herkese savaş ilan etmesi, Kürt sorununun çözümüne MHP'nin direneceğini gösteriyor. MHP direnirse Kürt sorunu çözülmeyeceğine göre, ortaya bir paradoks çıkıyor: MHP Türkiye'yi bölebilir mi?
<p>AK Parti hükümetinin 2009 Temmuz'unda başlattığı 'demokratik açılım'a karşı MHP'nin yürüttüğü yıpratıcı muhalefet ile, bu hafta ilan edilen savaş arasında çok önemli bir fark var. MHP, 'demokratik açılım'a karşı çıkarken, askerden boşalan alanı doldurmak ve PKK'nın pazarlık gücü karşısında ağırlığını koyarak denge oluşturmak telaşında idi. Bugün ise hiçbir şekilde sorunun çözümünü istemiyor. Sebep: Haziran ayındaki seçimler. MHP, 12 Eylül referandumunda battığı yerden çıkmak yerine, çözüm tartışmaları ile kırılgan hale gelen siyasî dengelerin üzerine abanıp yıkarak kendisine yıkıntılar arasında yer açmaya çalışıyor. MHP'nin ilan ettiği savaşın dayandığı gerekçeler durumu gösteriyor.
<p>Birincisi: İlk defa MHP bu kadar aleni bir ırkçılık yapıyor. 'Ötekinden nefret etmek' duyguları üzerine strateji inşa ediyor. İkincisi: Kürtçeye, 1983 yılında askerî cuntanın getirdiği yasakları savunuyor. Cumhurbaşkanı'nın karşılanmasında kullanılan Kürtçe pankartlara itiraz etmenin başka açıklaması yok. 'Resmî' alanın dışında 'kamusal' alanda Kürtçenin kullanılmasına karşı çıkmak, tıpkı 2932 sayılı kanunda olduğu gibi özel hayat dışında anadili yasaklamak demek. Üçüncüsü: MHP, aradan geçen iki seneden sonra ilk defa TRT Şeş'in varlığını eleştiriyor. Dördüncüsü, MGK toplantısından sonra Diyarbakır'a gidip 'Türkçe resmî dildir' uyarısı yapan Cumhurbaşkanı'nı nezaketsiz biçimde bölücülükle itham ediyor.
<p>Geriye ne kalıyor? Türkiye'nin bölünmesinden başka?
<p>MHP, Kürt sorununun var ettiği bir parti. MHP'nin ideolojisi Türk milliyetçiliği değil, Kürt karşıtlığı. Türk milliyetçiliği, sağlam fikri ve kültürel gelenekleri ile bu kadar dışlayıcı ve düşmanlık üretici, üstelik bölücü olamaz. Toplumda Kürt sorunu ile ortaya çıkan kutuplaşmalara yaslanarak kendisine varlık alanı açan MHP, toplumu bir arada tutan değerleri, karşılıklı saygı ve sevgiyi yıkarak düşmanlığın siyasî temsilini üstleniyor. Bugüne kadar MHP terörün akıttığı kanla beslenmişti. Şimdi ise toplumdaki sosyal kutuplaşmalardan güç alıyor. Batı illerinin aldığı yoğun Kürt göçü, yerli halkta çoğu ekonomik ve sosyal temele dayanan bir yabancı düşmanlığı oluşturdu. Batı bölgelerindeki Kürt düşmanlığından, -tıpkı Avrupa'da yükselen ırkçılık gibi- siyasî proje olarak ırkçı söylemler çıkartmak mümkün mü? MHP, haziran seçimlerine yönelik bu imkânı arıyor. Öyle ya, MHP'nin Kürt karşıtlığı dışında politikası olduğunu duyan var mı?
<p>Peki MHP'nin birden patlayan bu ırkçı söyleminin akıbeti ne olacak?
<p>Bu sorunun cevabını toplum verecek. Irkçılık, Türk toplumunun kültürüne, geleneklerine ve inançlarına aykırı bir ideoloji. MHP tabanının bile, Bahçeli'nin kin ve düşmanlık kokan bu retoriğini paylaşması imkânsız. MHP'ye oy vermeyi düşünenlerin % 80'inin 'Bırakın adamlar dillerini konuşsunlar' diye düşündüğünü biliyorum. Bahçeli'nin seçime yönelik imkân olarak gördüğü şey, MHP'yi marjinalleştirmekten ibaret. Bütün liderler gibi Bahçeli'nin de araştırmalarla takip ettiği kamuoyu eğilimleri bu gerçeği ortaya çıkartmak için yeterli. Kısaca, MHP'nin bu ırkçı politikasının sürdürülebilir bir yanı yok.
<p>Sonuç olarak, MHP'liler de dahil, kimsenin korkmasına gerek yok: MHP Türkiye'yi bölemeyecek. </p></p></p></p></p></p></p></p></p></div>
</p>
<a href="http://web.archive.org/web/20110109010100/mailto:m.turkone@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=1074812), [web.archive.org (arşiv bağlantısı)](http://web.archive.org/web/20110109010100/http://www.zaman.com.tr:80/yazar.do?yazino=1074812)
