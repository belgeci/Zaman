# Yamyamlık ve iç savaş

*Mümtaz'er Türköne 2006.11.26*

<tr><td class="metin" colspan="2" style="padding-top: 20px; padding-left: 5px; padding-right: 10px;">En etkileyici ve zihinlerde kalıcı modern efsanelerden biri yamyamlıktır. Yamyamlık bir uydurmadır; insan eti yiyen bir insan topluluğu yoktur.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Bu imaj, Batılılar tarafından uydurulumuş ve vahşi-medenî kutuplaşması bu imajın üzerine inşa edilmiştir. Rengi siyah olan, tabiata yakın yaşayan toplumlar bu imajla geri, ilkel ve vahşi insanlar olarak takdim edilmişlerdir. Halbuki kan dökmeyi yaşam biçimi haline getiren Vandalizm'e adını veren Vandallar, sarı saçlı, mavi gözlü bir Kuzey kavmidir. Barbarlar, yine Kuzey'den gelip medeniyeti tehdit eden Gotlar, Franklar ve Saksonlar, yani bugünün Avrupalılarıdır. 19. yüzyılın medenî toplumlarının icat ettiği "yamyam" imajı, basit bir muhakeme ile sömürge yönetimlerinin varlığını meşrulaştıran "medenîleştirme görevi"nin gerekçesidir. Beyaz adam, insan eti yiyen vahşileri medenileştirmek için ilkel dünyayı "adam etme" görevini üstlenmiştir. Halbuki tarih, insanın insana uyguladığı vahşetin ulaşabildiği en uç noktaların sadece Avrupalıların tarihinde bulunabileceğini söylemektedir.
<p> Irak'ta bir "iç savaş" devam ediyor. Şii-Sünni çatışmasının, günde 300'e ulaşan insan hayatına mal olmasının "iç savaş" dışında başka bir tanımı yok. Amerika'nın Irak'ı işgalinden bugüne tam yarım milyon Iraklı hayatını kaybetti. 1,5 milyon kişi yaşadığı yerlerden ayrılarak başka yerlere yerleşti. Bu rakamın üzerinde bir nüfus başka ülkelere göç etti. Irak bugün vahşetin, ölümün, korkunun egemen olduğu bir ülke durumunda. Sebep?.. Irak'ta bugün sürmekte olan "iç savaş"ın sorumlusu kim?
<p> Irak, önümüzdeki birkaç on yılın dünyasının inşa edileceği yer olarak seçildi. Tek kutuplu dünyanın yalnız kalan süper gücü, bir imparatorluk düzeni kurmaya girişti. İmparatorluk düzeni, dünyayı medenî ve vahşi olarak ikiye ayırır. İmparatorluğun varlık sebebi, medeniyeti barbar dünyaya karşı korumaktır. Roma'dan beri geçerli olan medenî-barbar kalıbı, olduğu gibi tekrarlanmaktadır. Barbarlar, medenî dünyaya saldıracaklardır. Medenî dünya ise kendini koruyacaktır. İkiye ayrılmış dünyada, medenî bölgede medenî kurallar işleyecek; barbar dünyanın sınırları içine girildiğinde ise "orman kanunları" uygulanacaktır. Antik Roma İmparatorluğu'ndan 19. yüzyılın Büyük Britanya'sına kadar imparatorlukların uyguladığı çifte standart budur. Aynı standart Irak'ta, Afganistan'da ABD tarafından uygulanmaktadır.
<p> ABD'nin Irak'ta karşılaştığı fiyasko, imparatorluk tezini tersyüz ediyor. Saddam'dan fersah fersah geri bir vahşet düzeninin tek mimarı ABD yönetimi. Şii-Sünni çatışmasını başlangıçta işgal güçlerinin kışkırttığı, hatta bazı provokatif eylemlere de giriştiği yeteri kadar biliniyor. İmparatorlukların doğasına aykırı bir hatayı işleyen, ülkeyi daha kolay yönetebilmek için toplumsal kaos tercihini devreye sokan ABD oldu. Halbuki imparatorluk "düzen" demekti. Irak'ta düzeni tesis edemeyen bir imparatorluk tezi iflasını ilan etmiş olur.
<p> Tarihin en organize propaganda araçlarına ve gücüne sahip Amerika, bir "yamyamlık efsanesi" bile üretemiyor. Amerika incelmiş hegemonya araçlarına, Hollywood'una rağmen dünyanın karşısına "barbar kapitalizmi" olarak çıkıyor. İmparatorluk medeniyeti değil, kazanç hırsı ile sınır tanımayan ve gözünü diktiği her yeri kan ve ateşe boğan barbarlığı temsil ediyor. Kazanç peşinde koşan ve insanî hiçbir endişe ile kendini bağlamayan vahşi kapitalizm, enerji bölgelerine hakim olmak, finans dünyasındaki hakimiyetini sürdürebilmek için yamyam rolüne soyunuyor. Vahşetin, barbarlığın üretildiği merkez haline geliyor.
<p> Irak'ta devam eden iç savaş, Amerikan İmparatorluğu'nun geleceğini de tayin ediyor. ABD, Irak'ta, petrol alanlarındaki imtiyazını sürdürmekle ve askerî üslerle yetinecek. Irak'ın gelecekteki medenî toplumu, başarabilirse bölge ülkelerinin ve kendi halkının eseri olacak. 
<p> Amerikan İmparatorluğu medeniyeti temsil etmiyor. O zaman vahşetin sona ermesi, ortak değerler etrafında medenî bir topluma yaşam alanı açılması bölgenin iç dinamiklerine bağlı. Bölgemizde olup bitenlere diplomasinin dar labirentleri dışında iddialı bir medeniyet projesi üzerinden bakabilmemiz gerekiyor. Tırmanan vahşet ve yamyamlık, ihtiyaç duyulan şeyi de gösteriyor.<br/></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=461059), [web.archive.org (arşiv bağlantısı)](http://web.archive.org/web/20080527010743/http://www.zaman.com.tr:80/yazar.do?yazino=461059)
