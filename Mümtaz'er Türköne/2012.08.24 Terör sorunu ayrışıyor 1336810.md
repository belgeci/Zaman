# Terör sorunu ayrışıyor

*Mümtaz'er Türköne 2012.08.24*

<td class="columnist-detail">
<p>Gaziantep'te cami avlusunda, bir yaşındaki Almina'nın küçük tabutuna bakıp gözyaşlarınızı engellemeye çalışırken bu insafsız ve vicdansız manzara ile Kürt sorunu arasında bir bağ kurabilir misiniz? Masûmun, sabî çocukların kanı bu.</p>
<p>
<div id="haberMetinDiv">
<p>Hangi ideal, hangi gaye, hangi yüce dava bu kanı açıklayabilir? Kürtlerin uğradığı haksızlıklarla, kimliklerinin, dillerinin inkâr edilmesi ile; kısaca Kürt sorunu ile insanın yüreğini eriten bu kanlı şiddet arasında ilişki kurmak, insan idrakine zulüm değil mi? Kurarsanız, Kürtlere ve Kürt sorununun çözümü adına gösterilen bütün çabalara haksızlık etmiş olmaz mısınız?
<p>İran bölge gelişmelerini değerlendirip karar veriyor, Türkiye'ye terör ihraç ediyor. Suriye'deki iç savaşın tahterevallisini, Gaziantep'te cami avlusunda duran bu küçük tabutlarla dengeye getirmeye kalkıyor. PKK, kiralık katil rolünü üstleniyor. Başkasının savaşını, başkasının amacını güdüyor. Peki Kürt sorunu?
<p>Kürt sorunu ile terör sorunu arasında hassas terazilerle, milimetrik ölçülerle yapmaya çalıştığımız ayırımı PKK, önümüze koyduğu tabutlarla çok açık ve seçik şekilde yapıyor. Hatlar kalınlaşıyor. Saflar belirginleşiyor.
<p>Gaziantep saldırısının ağır havası içinde soralım: Kürtlerin farklı anadillerinden ve kimliklerinden dolayı ayrıma tabi tutulmamaları, kendilerini Türkiye Cumhuriyeti'nin eşit ve onurlu vatandaşları olarak görmeleri konusunda bugün ne durumdayız? Bu soruyu, sorunu çözmekle görevli iktidar sahiplerinden, Kürtlere ve Türkiye'nin geri kalan nüfusuna sorduğumuz zaman karamsar mıyız, yoksa umutlu mu? Tabii bundan beş yıl öncesine göre. Atılacak kalan adımların önünde bir engel var mı? Türkiye Kürt sorununun çözümünde nereye doğru yol alıyor?
<p>Peki Gaziantep'teki katliam ile Kürt sorununda atılacak geri kalan adımlar arasında bir şekilde umuda veya karamsarlığa yol açacak bir bağlantı kurabilir misiniz? Vicdan sahibi Kürtlerin vereceği cevaba kulaklarınızı çevirin. Mahcubiyet içinde işiteceğiniz sadece şu olur: Hangi hak ve hangi sorun o sabilerin hayatından daha değerli olabilir? Yılların politikalarına, ayırımcılığa, aşağılanmaya, yok sayılmaya karşı kabaran öfkeyi PKK'nın kanlı şiddetinin bastırdığını ve anlamsız hale getirdiğini anlayacaksınız. PKK terörü, Kürt sorununu sıradanlaştırıyor, anlamsız ve değersiz hale getiriyor. Lanet okumak Türkçede de Kürtçede de aynı duyguyu yansıtır. Gaziantep katliamına her iki dilde de lanetler okundu. İnsan olarak kimsenin duygularını yargılayamazsınız; ama bu şiddetin Kürt olarak kalplerini kırdığını bilmelisiniz. Daha önemlisi bu cinayetlerle Kürtler arasındaki ilişkiyi Kürt olmayanlar da kurmuyorlar. Terör artık bir etnik grubun mevcudiyetine bağlanmıyor. Duyulan üzüntü, öfkeye dönüşüp Kürtleri hedef almıyor.
<p>Terör, çirkin ve vahşi yüzüyle mübarek bayram günü karşımıza çıktığı gibi; 30 yıl boyunca canımızı, yüreğimizi yaktı. Ama Kürt sorununda çok şey değişti. En önemli göstergelerden biri, MHP liderinin son günlerde ısrarlı ve kararlı itidal çağrıları. Bahçeli bu katliamı "Türkiye'yi kardeş kavgasına sürüklemek isteyenlerin en karanlık terör hamlesi" olarak niteledi. Ülkücüleri kavgadan ve tahrikten uzak durmaları konusunda ikaz etti. 2005 yılında olduğu gibi kimse bayrağı kapıp sokaklara koşmuyor. En önemlisi hiç kimse bu saldırı ile Kürtler arasında bir ilişki kurmuyor. Türkler de Kürtler de, bölgesel bir sorun olarak kabak gibi açığa çıkan PKK terörünün içinde etnik bir renk ve koku hissetmiyor. Makas açıldı: Terör ve Kürt sorunları arasındaki mesafe büyüyor ve halk bu mesafeyi canlı bir şekilde görebiliyor. "Terörle mücadele, siyasetle müzakere" parlak bir formüldü. Aynı şekilde, terörün artmasına rağmen AK Parti hükümetinin "Demokratik Açılım"a ısrarla devam etmesi, PKK'nın inisiyatif alanını daralttı. Bugün BDP'liler Gaziantep saldırısı için "PKK yapmadı, Ergenekon yaptı" lafına kimseyi inandıramıyor. Niye? Düzgün işleyen, hukuku uygulayan bir devlet, Ergenekon'u artık kimsenin inanmadığı bir kurt masalına dönüştürdü. Geride bu tür melanetleri işleyecek sadece Kürtler üzerindeki silahlı vesayet kaldı.
<p>PKK terörü Kürt sorununun bataklığında gelişti ve serpildi. Bataklık büyük ölçüde kurudu. PKK, kendi içinde evrilerek Kürt sorunundan bağımsız bir varlık kazandı. Nitekim bugün, taşeronluğu asıl mesleği olarak icra ediyor. Ve sonuç olarak terör sorunu Kürt sorunuyla yakından uzaktan bir alakası olmayan, profesyonel bir şirketin yani PKK'nın piyasa sorununa dönüşüyor.</p></p></p></p></p></p></p></div>
</p>

<div class="latest-news-main" style="font-size:11pt;width:510px;padding:5px;">
<hr color="#333333" size="1"/>

</div>

<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1336810), [web.archive.org (arşiv bağlantısı)](http://web.archive.org/web/20120830025819/http://www.zaman.com.tr:80/yazar.do?yazino=1336810)
