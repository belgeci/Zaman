# Terör bize yol gösteremez!

*Mümtaz'er Türköne 2010.06.22*

<tr><td class="metin" colspan="2" style="padding-top: 20px; padding-left: 5px; ">Eğer terör bizim atacağımız adımları belirliyorsa, hatta kararlarımızı etkiliyorsa amacına ulaşmış demektir. Terörle mücadele, terörün kanattığı yaralara tahammül ederek, terörün yol açtığı tahribatı onararak verilir. Kim ki terör eylemlerinden önemli siyasal sonuçlar elde etmeye kalkar, terör cehennemine odun taşımış olur.</td></tr><tr><td class="metin" colspan="2" style="padding-top: 20px; padding-left: 5px; ">
<div id="haberMetinDiv"><p>
<p>Genelkurmay Başkanı'nın "olağanüstü hal" önerisini reddetmesi basiretli bir tutum. Neden teröristin istediğini yapalım? Özgürlükleri kısarak halkla devleti karşı karşıya getirelim? Halka baskı uygulayarak teröre olan kitle desteğini çoğaltalım? 11 şehidin cenazesi kaldırılırken, tam da ciğerlerimizin yandığı anda Egemen Bağış yürekli bir çıkış yapıyor. Ölen PKK'lıların da bizim vatandaşlarımız olduğunu hatırlatıyor. Devlete başkaldıranlar, silaha sarılanlar öldükten sonra artık bir düşman olmaktan çıkıyor, yine bizim vatandaşlarımızın bir acısına dönüşüyor. Teröre olan kitle desteğini durduracak olan Egemen Bağış'ın yürekli yaklaşımı değil mi?
<p>Terör karargâhı, eylemlerini planlarken ince ince ortaya çıkacak tepkileri hesaplıyor. Öcalan, İmralı'dan, bundan sonraki aşamanın Türk-Kürt çatışması olacağını haber veriyor. Bize düşen bu tehditler karşısında Kürt'üyle, Türk'üyle birbirimize sarılıp kenetlenmek değil mi? Dün gazetemizde yer alan Kürt aydınlarının sözleri dikkate alınmalı. Terör arzu ettiği gibi düşmanlığa yol açmamalı; tersine karşısında kenetlenmiş ve tek vücut hale gelmiş sabırlı bir direnç bulmalı. Şehit cenazeleri kaldırılırken sadece teröre lanet yağdırılmalı, kimsenin etnik kökenine değil.
<p>Demokratik açılım, terör örgütünün elindeki sermayeyi tüketti. Artan şiddetin en önemli sebebi bu. Öyleyse demokratik açılım daha cesur adımlarla devam etmeli. Kürtler kendilerini, terörün haklarını savunduğu mazlumlar olarak değil, Türkiye Cumhuriyeti Devleti'nin eşit ve onurlu vatandaşları olarak görmeli.
<p>Savaşı başlatan Abdullah Öcalan, terör eylemlerinin hasadını devşirmeye hazırlanıyor. "Parlamento'dan karar çıkarsa, hükümet temsilci gönderip beni muhatap alırsa terörü durdururum" mesajı veriyor. Hayır? Öcalan da terör örgütü de bu saatten sonra sadece susturulmalı. Koca devlet terör örgütünün iç hesaplaşmasında bir gruba avantaj sağlamak için hareket edemez. Abdullah Öcalan, PKK içinde kimse liderlik mücadelesine girmeye cesaret edemediği için otoritesini sürdürüyor. İllegal örgütler, iktidar mücadelesinin ve iç hesaplaşmaların acımasız ve kuralsız sürdüğü yerlerdir. PKK örgütsel bütünlüğünü, yerine kimseyi koyamadığı için Öcalan'la sağlıyor. Peki bugün Öcalan'ın sürmekte olan otoritesi ne işe yarıyor? Terörün ve terör üreten PKK'nın örgütsel uyumunu ve etkinliğini sürdürmesine değil mi? Dünyanın hangi devleti, cezaevindeki bir örgüt liderinin kendi halkına karşı acımasız bir savaşı sevk ve idare etmesine izin verir? Bırakın muhatap alınmayı, Öcalan'ın etkisizleştirilmesinin zamanı gelmedi mi? Terör yol göstermeyecek, ama önlem almayı da ihmal etmeyeceğiz. Öcalan artık enterne edilmeli.
<p>MHP lideri Devlet Bahçeli'nin vatanseverliğini kimse tartışamaz. Ama terör hakkında söylediklerinin neye hizmet ettiğini bizzat kendisi ölçüp biçmeli. Bahçeli diyor ki: "AKP döneminde kanlı terör cesaret ve cüret kazanmış, etnik bölücülüğün önü açılmış ve ayrılıkçı ve bölücü emellerinin hayata geçirileceği ümitleri yeşertilmiştir". Yani? Türkiye Cumhuriyeti Hükümeti teröre katkı sağlamıştır. Doğru mu? Doğru olabilir mi? Bu sözlerin terör üzerinden İktidar Partisi'ni köşeye sıkıştırmak dışında bir anlamı var mı? Şemdinli'de saldıranlar planlamayı yaparken MHP liderinin yapacağı yorum hakkında hangi öngörüde bulunmuşlardır? Terör gerekçesi ile erken seçim isteyen kime hizmet etmiş olur?
<p>Terör bize yol göstermemeli. Ne yapacağımızı öğretmemeli. Terörü durduracak olan, şehit cenazelerindeki tevekküldür. Kürt'üyle, Türk'üyle birlikte yaşamaya azmetmiş bir millettir. Unutmayalım: Sabır olmazı oldurur. </p>
</p></p></p></p></p></p></div>
<br/></td></tr>

Kaynak: [zaman.com.tr](http://zaman.com.tr/yazar.do?yazino=998174), [web.archive.org (arşiv bağlantısı)](http://web.archive.org/web/20100630085456/http://zaman.com.tr:80/yazar.do?yazino=998174)
