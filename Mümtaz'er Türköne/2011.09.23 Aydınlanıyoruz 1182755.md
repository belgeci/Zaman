# Aydınlanıyoruz

*Mümtaz'er Türköne 2011.09.23*

<td class="columnist-detail">
<p>CHP sürpriz bir karara vardı. Kur'an kurslarında, yaş sınırını kaldıran KHK için, Anayasa Mahkemesi'ne başvurmayacak. Habib Güler'in dünkü haberi, CHP kurmaylarının konuyu enine boyuna tartıştığını ve son bir yıl içerisindeki açılımlara zarar vermemek adına bu kararı verdiklerini gösteriyor.</p>
<p>
<div id="haberMetinDiv">
<p>CHP, bu duruşu ile muhafazakâr kesime ne ölçüde yaklaşır, bilemeyiz. Ama bu karar, önemli bir zihniyet değişikliği olduğunun çarpıcı bir işareti. CHP, laiklik ekseninde tartışılan bir konuya ilk defa özgürlükçü bir yaklaşım getiriyor. Dünyanın her yerinde çocuğun alacağı din eğitimine ailesi karar verir. Biz veremiyoruz. İki sebepten: Birincisi, din eğitimi devlet tekelinde. İkincisi, devlet tekeline aldığı din eğitiminin içeriğini de yöntemini de sınırlarını da kendisi tayin ediyor. Kur'an öğrenmeye başlama yaşını belirlediği gibi. 
<p>Mesele basit değil. 28 Şubat postmodern darbesi altın vuruşu bu konuda yapmıştı. Temel eğitim 5 yıldan 8 yıla çıkarıldı ve temel eğitimi bitirmeyenlere Kur'an eğitimi yasaklandı. Eğitim sisteminin altını üstüne getiren bir adım sırf Kur'an öğrenme yaşını sınırlamak için atılmıştı. Yine son zamanlarda pek sık duyulmayan bir soruyu hatırlayalım. 'Türkiye'nin imam ihtiyacından fazla imam-hatip liseleri neden var?' Çünkü din eğitimi devletin tekelinde. Devletin resmî eğitim-öğretim kurumlarında, devlet memurları olan eğitici veya öğretmenler dışında hiç kimse din eğitimi veremiyor ve bizler başka bir yerden din eğitimi alamıyoruz. Ekonominin temel ihtiyacı olan meslekî eğitim, sırf imam hatipleri battal bırakmak adına neredeyse yok edildi. Yükseköğretim sistemi, katsayı gibi daracık bir alanda bütün reform enerjisini tüketti. YÖK'ün kaldırmaya hazırlandığı katsayı uygulamasının ne olduğunu serin bir gözle düşünün. Bir delikanlı meslek lisesinde marangozluk eğitimi alırken sosyal dallarda inanılmaz bir yetenek sergiliyor. Sizce bu gencin bütün lise eğitimini sosyal alanda yapan biri ile eşit şartlarda sınava girmesinin ne sakıncası var? Millî Eğitim Bakanlığı teşkilat kanununda 'görev' tanımından 'Atatürk milliyetçiliği' ve 'Atatürk ilke ve inkılapları'nı çıkaran KHK'yı, CHP muhtemelen Anayasa Mahkemesi'ne götürecek. Türkiye, ideolojik yüklerinden kurtulup özgürleşiyor. 'Atatürk milliyetçiliği nedir, bilen bir öğretmen var mıdır?' diye sormuştum. Bir yığın tepki aldım. Bu öğretmenlerin işine son vermek doğru olmayacağına göre, sıraladıkları tutarsız bir yığın saçmalığı okullardan sürüp çıkartmak en doğrusu. Herkes kendi muradınca bir şey tanımlıyor. Körlerin fili tanımlaması gibi. Ama ortada fil de yok. Dogmatizmin en ilkel ve çağdışı biçimi, eğitim kurumlarında Atatürk büstlerinin arkasına saklanarak yapılıyor. 'Atatürk milliyetçiliği' veya 'Atatürk ilke ve inkılapları' ile Atatürk'ün kendisi ve düşünceleri arasında bir bağlantının olması gerekmez mi? CHP'nin altı okunu saymanın ötesine geçen yok. 18. yüzyıl Aydınlanma düşüncesinin en sığ ve basit anlatımını 'akıl ve bilim' lafını tekrarlayarak Atatürkçülük diye takdim edenlerden, 19. yüzyılın ikinci yarısına bile terfi edememiş vülger pozitivizmi 'Atatürkçü düşünce sistemi' diye anlatanların elinde bu ülke ilerleyemez. Atatürk'ten alınacak en doğru düşünce mirası 'ben geride bir dogma bırakmadım' sözüdür. 
<p>İdeolojinin geçerli tanımlarından biri 'yanılsama'dır. Hakim güçler iktidarlarını sürdürmek için gerçeği çarpıtıp, yönetme ayrıcalıklarına halkı ikna etmeye çalışırlar. Bunun için ideolojileri kullanırlar. Atatürkçülük de, 27 Mayıs darbesinden sonra askerî vesayet düzeninin ideolojisi olarak imal edildi. Bu ideolojinin Atatürk'e uzanan bir öncesi yoktur. Şimdi bu iktidar düzeni çöktüğüne göre bu ideolojinin de bir anlamı ve değeri kalmadı. Demokratik iktidarlar güçlerini halktan aldıkları için gerçeği çarpıtıp halka yutturma ihtiyacı duymazlar. Yani ideolojilere müracaat etmezler.
<p>Demek ki CHP'nin demokrasi ile barışması, bu çarpıtılmış gerçeklerden, yani ideolojilerden kurtulmasına bağlı. Bütün CHP milletvekillerini grup salonuna alsanız önlerine birer kâğıt koyup, 'Atatürkçülük nedir?' sorusuna cevap vermelerini isteseniz, karşınıza çıkacak rezaletin boyutlarını hayal edin. CHP kendi içinde bu hesabı görmeli ve aydınlanmalı. Türkiye'nin aydınlanmasına katkıda bulunmalı. </p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1182755), [web.archive.org (arşiv bağlantısı)](http://web.archive.org/web/20111105054745/http://www.zaman.com.tr/yazar.do?yazino=1182755)
