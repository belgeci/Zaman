# Devlet iktidarını değiştirmek

*Mümtaz'er Türköne 2007.05.13*

<tr><td class="metin" colspan="2" style="padding-top: 20px; padding-left: 5px; padding-right: 10px;">YÖK Başkanı Teziç, "doğrudan halk tarafından seçilecek cumhurbaşkanı"na itiraz ederken, bu düzenlemenin "siyasî çoğunluğun, siyasî iktidarla birlikte devlet iktidarını ele geçirmeye çalışması" anlamına geleceğini söylüyor.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Baykal da, cumhurbaşkanını halka seçtirecek olan anayasa değişikliğini Cumhurbaşkanı'nın veto etmesi gerektiği uyarısında bulunuyor. Gerekçesi Teziç'le hemen hemen aynı: "Tek kişi böyle bir halk desteğini arkasına aldığını düşünerek, Türkiye'nin devlet düzenini allak bullak eder."
<p>Egemenliğin sahibi olan halkın hiçbir şekilde dokunamayacağı bir "devlet düzeni"nden ve hiçbir şekilde değiştiremeyeceği bir "devlet iktidarı"ndan bahsedildiğinin farkındasınız, değil mi? Aşkın (müteâl) bir güç mü bu?.. Bizim aklımızı, irademizi aşan bir "ilahî düzen"den, bir "Tanrı iktidarı"ndan mı söz ediyorlar? İdeolojiler basit iktidar ve çıkar çatışmalarına biraz makyaj, biraz estetik katmaya çalışırlar. Teziç ve Baykal'ın yalın anlatımında böyle bir gayret de yok. Üniversiteleri temsil eden bir anayasa hukukçusu, halkın dokunamayacağı, onu temsil eden siyasî iktidarın nüfûz edemeyeceği, hatta etmemesi gereken bir iktidar alanından bahsediyor. Anamuhalefet liderinin söyledikleri daha da vahim: Halk ile "devlet düzeni" arasında tam anlamıyla bir tezat olduğunu söylüyor. Öyle bir düzen ki, bekâsı halkın kapının dışında tutulmasına bağlı.
<p>Peki bu "devlet iktidarı" ve "devlet düzeni" denilen şey ne? Bu iktidar kimin elinde? Bu düzenin içinde neden halk yok? Ve girmesine neden izin verilmiyor? 
<p>En basit bir siyasî rekabet konusu nasıl oluyor da bir "rejim sorunu" kisvesi ile karşımıza çıkıveriyor? Dünyanın her yerinde halkı dinî baskılardan korumak için uygulanan laiklik prensibi bizde neden devlet iktidarını korumak ve halkı devlet düzeninden uzak tutmak için kullanılıyor?
<p>"Devlet iktidarı" dediğimiz şey, halkın denetimi dışında bir güç alanı yaratmaktan ibaret. Kuralsız ve denetimsiz YÖK imparatorluğunu mercek altına yatırın. Türkiye'de bilim, ortaçağlara özgü bir derebeylik düzeninin baskısı altında nefes bile alamıyor. YÖK bütün güç ve iktidarını, koyacak yer bulamadığı yolsuzluk dosyalarına soruşturma izni vermemek ve derebeyi-rektörlerini kayırmak için kullanıyor. 
<p>Siyasî iktidara alternatifi olmak için CHP en küçük bir çaba bile harcamıyor. Rejim gerginlikleri ve laiklik tartışmaları üzerinden zaten devlet iktidarı içindeki saltanatını sürdürüyor. Halkın desteği ile hükümet olmak gibi bir emeği CHP niye harcasın? Solculuk, biraz da halka yakın olmak demek. Neden sol politikalar izlesin? Devlet iktidarı zaten elinde değil mi? İş Bankası'ndaki hisseleri gibi bu iktidarı muhafaza etmek yeterli değil mi? 
<p>Artık uyanma vakti geldi. Bu iktidarın sahipleri, Baykal'ın dilinden düşmeyen devletin kurumları değil. Kendini zayıf gören politikacının arkasına saklanmaya çalıştığı silahlı güç; ve devlet içindeki rantlara ulaşmaya çalışanların yaslandıkları askerî darbe kışkırtıcılığı ile Türk Silahlı Kuvvetleri'ni birbirine karıştırmayalım.
<p>Devlet iktidarı ve düzeni halkın denetimi dışında kalan bir çıkar ilişkileri ağından başka bir şey değil. Güçlerini, iktidarlarını, çıkarlarını ve alışageldikleri rantlarını kaybedeceklerinden endişe edenler bu iktidarın yıkılmasına ve bu düzenin değişmesine direniyorlar. 
<p>Devlet iktidar ve düzeni, Çankaya kalesini savunuyor. Çünkü çıkar düzenlerini sürdürebilmek için bu kaleye ihtiyaçları var. Önce 367 engeli ile seçtirmediler, şimdi "halka seçtirmeyiz" diyorlar. Seçtirmemek üzerine hangi iktidar saltanatını sürdürebilir? Elbette, "devlet iktidarı".
<p>Bu çıkar iktidarının ve derebeylik düzeninin halkın denetimi ile hizaya girmesi gerekiyor. Kimse çağdışı bir derebeylik düzenini, "teokratik bir devlet iktidarı" gibi tartışma ve sorgulama dışında tutmaya ve rejim zırhının arkasında korumaya kalkmasın. 
<p>Önümüzdeki seçim, partiler arasında değil halk ile kendisine devlet iktidarı adını veren bu derebeylik oligarşisi arasında geçecek. Bu düzen değişmez ise Türkiye, zenginlik, güvenlik ve itibar hayallerinden vazgeçmiş olacak.<br/></p></p></p></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=539277), [web.archive.org (arşiv bağlantısı)](http://web.archive.org/web/20080524040421/http://www.zaman.com.tr:80/yazar.do?yazino=539277)
