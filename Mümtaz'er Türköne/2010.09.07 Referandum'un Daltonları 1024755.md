# Referandum'un Daltonları

*Mümtaz'er Türköne 2010.09.07*

<td class="columnist-detail">
<p>Ramiz Ongun, 41 yıllık MHP tarihinin yaşayan en büyük efsanesi. MHP içinde ve dışında ülkücü sıfatı taşıyan veya makam işgal eden hiç kimse kıdemce onun üzerinde değildir.</p>
<p>
<div id="haberMetinDiv">
<p>Onun hayatı MHP tarihinin eksiksiz her fasılasını kapsar. Kişiliği, liderlik potansiyeli, kitleleri etkileme ve peşinden sürükleme yetenekleri tartışılmaz. Tanıyan her kişi ahlâkını ve seciyesini teslim eder. Siyasî tartışmaların, parti rekabetinin dışında ve üstünde olan ülkücü kimliği, kemale ermiş haliyle tek başına onun şahsında tecessüm eder.
<p>Tanımayanlar için Ramiz Ongun'a dair kısa bilgiler:
<p>Ülkü Ocakları'nın ilk kurucu genel başkanı. Ülkücü Hareket'in ilk gençlik lideri. 1969 yılında, gazeteci Beyhan Cenkçi, Dev Genç Federasyonu Genel Başkanı Ertuğrul Kürkçü ile Ülkü Ocakları Genel Başkanı Ramiz Ongun'u (bir de Sosyal Demokrat gençlik liderini) bir araya getirip tartıştırıyor. Kızılay'daki Gazeteciler Cemiyeti binasında gerçekleşen bu tartışma, o dönemin çok önemli olaylarından biri. İçeride tartışma devam ederken dışarıda iki taraf büyük bir kalabalık halinde tetikte bekliyor. Sonra bu tartışma Bayram gazetesinde üç gün boyunca olduğu gibi tefrika ediliyor. Daha oluk oluk kan dökülmeden, her şeyin başlangıcında bu tartışma, iki tarafın saf ve samimi duygularını ve biraz da ezberlerini olanca berraklığı ile yansıtıyor.
<p>Bayram gazetesindeki bu tartışmanın gördüğü büyük ilgi, TRT'yi harekete geçiriyor. Henüz televizyon yayınlarının başında olan TRT, aynı üçlüyü yan yana getirip büyük ilgi çeken bir program yapıyor. Ramiz Ongun çok başarılı bir performans sergiliyor. Dönemin Cumhurbaşkanı Cevdet Sunay, programı izliyor ve Ülkücü gençlik liderini çok beğeniyor. Köşk'e davet edip taltif ediyor. Cumhurbaşkanı ile Ramiz Ongun arasında çok özel bir dostluk gelişiyor. 12 Mart darbesinden sonra rahmetli Türkeş'in çok özel bir rica ile Ramiz Ongun'u Cumhurbaşkanı'na gönderdiğini, kendisinden dinlemiştim.
<p> Ramiz Ongun, ilerleyen yaşına rağmen hâlâ bir gençlik lideri. Her an kitleleri peşine takıp sürükleyecek cerbezeye ve ikna gücüne sahip. Kürsüye çıktığı zaman kâğıttan okumuyor. Başarılı bir hatip olarak fikrini ve zikrini hem aklıyla hem de gönlüyle ortaya koyuyor, muhataplarını sarıp sarmalıyor. Belki de Ülkücülüğün en saf ve duru halini temsil eden doğuştan lider özellikleri yüzünden, MHP'nin bugününden uzakta duruyor.
<p>Ramiz Ongun, geçtiğimiz gün yazılı bir açıklama yaparak referandumda "evet" oyu kullanacağını açıkladı. Bu açıklama şu anlama geliyor: Ülkücüler referanduma "evet" desteği veriyorlar; MHP'nin bugünkü yönetimi ise "hayır" kampanyası yürütüyor. Ülkücü liderler "evet" diyor; MHP'li yönetici kadro ise "hayır" diyor.
<p>Ramiz Ongun'un AK Partili olmadığını söylemeye gerek yok. Referandumun bir parti meselesi olarak ele alınmasına karşı çıkıyor. "Rahmetli Türkeş'in karşı çıktığı Anayasa'ya bizim Daltonlar niye sahip çıkıyor?" diye soruyor. Pakete karşı gerekçe üretemediği halde hayır kampanyası yürüten MHP'yi, Ramiz Ongun'un Dalton kardeşlerden hangisine benzettiği ortada. Kadir Gecesi referandum fetvası veren MHP Genel Başkan Yardımcısı'nı bu benzetme tam yerine yerleştiriyor. Hani "referandumu gerçekleştirenlerin abdestinin kabul edilmeyeceği" fetvasını veren MHP'li yönetici var ya!
<p>Ülkücüler "evet", MHP'li yöneticiler "hayır" diyorlar. İdam edilen ülkücüler üzerinden politika yapan MHP, idamdan kıl payı kurtulan ve ömrünün 10-11 yılını 12 Eylül komploları yüzünden zindanlarda geçiren ülkücülere ağır hakaretlerde bulunuyor. Referandumda 'evet' oyu vereceğini açıklayan Ülkücülere yönelik MHP'den gelen ağır sözleri eleştiren Ramiz Ongun, "11 yıl hapis yatmış insanlara hakaret ediyor. Buna hakkı yok. Şehitlere sahip çık, gazilere hakaret et. Ne vicdansızlıktır, Devlet Bey'e yakışır mı? Çok ciddi bir çelişki..." karşılığını veriyor.
<p>"Anayasa'yı değiştirmek kahramanlık olacak" sözü, Ramiz Ongun'un koyduğu son nokta.
<p>Galiba, referandum kampanyasının en akılda kalıcı benzetmesi Ramiz Ongun'un "bizim Daltonlar" benzetmesi olacak. 13 Eylül sabahı, "sahi biz neden 'hayır' demiştik?" diye soranları Red Kid okur gibi gözünüzün önünde canlandırmayı deneyin. </p></p></p></p></p></p></p></p></p></p></div>
</p>
<a href="http://web.archive.org/web/20110105043804/mailto:m.turkone@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=1024755), [web.archive.org (arşiv bağlantısı)](http://web.archive.org/web/20110105043804/http://www.zaman.com.tr/yazar.do?yazino=1024755)
