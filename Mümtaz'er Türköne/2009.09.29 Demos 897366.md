# Demos

*Mümtaz'er Türköne 2009.09.29*

<tr><td class="metin" colspan="2" style="padding-top: 20px; padding-left: 5px; padding-right: 10px;">Türkiye'yi yöneten gerçek güç kim? Bugüne ve geleceğe dair sorularımıza cevap bulacak, hüküm verecek ve verdiği hükmü uygulayacak güç kimin elinde? Adeta yaşadığımız toprağın kimyası değişiyor.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Bizim dünyaya, dünyanın bize bakışı da öyle. Sorunlarımızı ele alma ve çözme tarzımız eskisi gibi değil. Akıllı, iddialı ve cesur bir ülkenin irade ve karar sahibi bir vatandaşı olduğunuzu hissetmiyor musunuz?
<p>Demokrasi'nin "demos"undan yani halktan söz ediyorum. Başbakan ödeyeceği bedelden bahsederken, muhalefetin iddia ettiği mahkeme önünde vereceği hesabı veya hayati tehlikeleri değil seçim kaybetmeyi kastediyor. Yani? Halka vereceği hesabı ölçü alıyor. Muhalefet, devlet projesi olarak yürüyen açılıma itiraz ederken korkusuzca devlet kurumlarını ve de askeri hesaba çekiyor. Neden? Çünkü halkın tereddütlerini, endişelerini temsil ediyorlar. İktidarı ile muhalefeti ile siyasî partiler halkın önünde yürüyen bir hesabı görüyorlar. Onları da doğrudan demos yönetiyor ve yönlendiriyor.
<p>Bidayetinden beri sınırlı bir demokrasiyle yetinmek zorunda kaldık. Devlet iktidarı sürekli dar bir elit koalisyonunun inhisarında oldu. Siyasî partiler sadece bu ittifakın kendilerine verdiği rolü üstlendi, demokrasi oyununu sürdürdü. Halk olup bitenlere ancak seyirci olarak katıldı. Gücün kendisinde olmadığı yeri geldikçe hatırlatıldı. Bu fiili durum şimdi ters-yüz oluyor. Türkiye yedi yıldır bir tek parti iktidarını yaşıyor. Bu yedi yıl boyunca demokrasinin ne kadar önemli badireler atlattığını artık ince detaylarına kadar biliyoruz. AK Parti'nin kapatılması davası ile sürmekte olan Ergenekon davasını iki somut belirti olarak hatırlamalıyız. Yedi yıllık siyasî istikrar elit koalisyonu karşısında demosun sorun çözme kabiliyetini temsil etti.
<p>Türkiye'nin kendi bölgesinde kurduğu düzeni, demosun aklının ve cesaretinin eseri olarak yorumlamak lâzım. Korkularla mefluç devlet iktidarının yalıtılmış politikası yerine Türkiye her şeye el atıyor, ilişkileri yeniden tanzim ediyor. "Açılım"ı Amerikan projesi olarak aşağılayanların, önceki gün Başbakan'ın İran'a sahip çıkan sözlerini kavrayabilecek bir analiz yeteneği geliştirmeleri lâzım. Türkiye, İran'a saldırmak için senaryolar hazırlayan ABD'ye kafa tutuyor. Filistin davasını hatırlatıyor. Dünyanın en sorunlu bölgesi Türkiye'nin kurduğu dengelerle kendine barış ve huzur arıyor. Türkiye'nin kendi bölgesinde kurduğu bu denklemin ana yapıcı unsurunun devletler arasındaki pazarlıklara değil, doğrudan halklar arasındaki sempati ilişkisine dayandığını görmeliyiz. Bu denge devletlerin ince hesaplarına değil, halkların huzur arayışına dayanıyor. Bu yüzden sağlam ve kalıcı.
<p>"Demokratikleşme açılımı"na gelince. Bu açılımın gücü -veya güçsüzlüğü- de demosa dayanmasından geliyor. Türkiye bütün sorunların gelip düğümlendiği sorunların anasını çözmek üzere cesaretini topladı ve yola çıktı. Kapalı kapılar arkasında "muhatap"larla çözüm arayanlar kısa zamanda yanıldıklarını anladılar. Çünkü bu sorunu çözecek tek güç halkın kendisinde mevcut. Dar mahfillerin iktidarının, hatta bu sorunu yaratanların çözümü bulması imkânsız. Tersinden bakınca, çözümsüzlüğü savunanların bile halkta oluşacak iradeye dayanması mümkün değil.
<p>Sorunu halk çözecek. Umutla umutsuzluk arasında gidip gelenlerin de geleceği görebilmek için gözlerini halka dikmesi lâzım. Kararı halk verecek ve çözüm halkın eseri olacak. AK Parti iktidarı da, muhalefet partileri de bu karara teslim olacak. Devlet katında üretilen ve şiddet sarmalı ile içinden çıkılmaz hale gelen bir sorunu çözeceğiz. Dünyanın her yerinde etnik sorunlar halkların düşmanlığı şeklinde ortaya çıktı. Bizde ise halk bu ayırıma prim vermedi. Sorunu çözmek ve hüküm vermek sırası "demos"a geldiğine göre gönlümüz ve aklımız ferah olmalı.<br/></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=897366), [web.archive.org (arşiv bağlantısı)](http://web.archive.org/web/20091003132055/http://www.zaman.com.tr:80/yazar.do?yazino=897366)
