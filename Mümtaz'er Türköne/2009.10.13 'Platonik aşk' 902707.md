# 'Platonik aşk'

*Mümtaz'er Türköne 2009.10.13*

<tr><td class="metin" colspan="2" style="padding-top: 20px; padding-left: 5px; padding-right: 10px;">"Ben platonik aşktan anlamam. Benim aşkım gerçek aşktır ve bugüne kadar da hayatım benim hep böyle yaşanmıştır, böyle geçmiştir." diyor Başbakan.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p> Randevu talebi için CHP lideri Baykal'a gönderdiği mektup için kinayeli "aralarında platonik aşk yaşanıyor" göndermesine Başbakan böyle cevap veriyor. Bir de suçlamada bulunuyor: "Zaten platonik aşkı yaşayanlar ülkeyi bu hale getirdiler."
<p>Kasvetli açılım tartışmalarına felsefî bir çeşni. Peki suçlama doğru mu? Ülkeyi bu hale getirenler platonik takılanlar mı?
<p>Platonik aşk, büyük filozof Platon'un isminden geliyor; "Platon tarzı aşk" demek. Platon'un ismi de "plato"dan. Gençliğinde başarılı bir sporcu olan filozofa "platon" ismini, spor hocası atletik vücuduna, geniş omuzları ve bir plato gibi duran göğsüne atfen takmış. Asıl adı Aristokles M.Ö 427-347 tarihleri arasında, yani yaklaşık 24 asır önce Atina'da yaşamış. Bütün insanlık tarihi boyunca insan düşüncesinin ulaşabildiği zirveyi tek başına o temsil ediyor. Modern Felsefe için "Platon'a düşülmüş dipnotlarından ibarettir" hükmü, hâlâ düşüncelerinin taşıdığı değeri gösteriyor. Bizim tarihimizde devlet adamlarının dirayetini ve zekâsını takdir etmek için "Eflatun akıllı" veya "Eflatûn tedbirli" tabiri kullanılır. Eflatun, Platon'un Doğu'ya özgü söylenişi. Mor renge eflatun denmesinin sebebi de, Platon'un bu rengi çok sevmesinden.
<p>"Platonik aşk", Platon'un genel felsefesinden çıkartılacak sonuçlardan sadece biri. O bilgiyi ikiye ayırır: Mutlak doğrunun, iyinin bilgisi ve duyularımızla elde ettiğimiz yanılsamalar. Platon'un bu keşfi felsefenin ve bütünüyle mistik düşüncenin temel taşıdır. Bu dünyada gördüklerimiz bir aldatmacadan ibarettir; bize düşen bu gördüklerimizin asıl bilgisine yani mutlak bilginin yer aldığı idealar âlemine ulaşmaktır. Biri dört duyumuzla kavradığımız nesneler evreni, diğeri saf aklımızla ulaştığımız idealar âlemi bulunduğuna göre bize düşen, yaşadığımız hayatı mümkün olduğu kadar idealar âlemine göre düzenlemektir. Her türlü totaliter düşünce de bu muhakemeden çıkar. Platon'un Devlet'in VII. Kitabı'nda yer alan meşhur "mağara metaforu" bu iki farklı dünyayı anlatmak içindir. Mağara duvarına dönük olarak elleri ve ayaklarından bağlı insanlar girişin önünden geçenlerin sadece duvara yansıyan gölgelerini görürler. Bu gölgeler nesneler dünyasıdır. Dışarıda güneşin altında dönen dünya ise gerçeklerin dünyası. Kullandığımız kavramları ilk defa icat edenler, kavramlarla düşünmeyi ilk defa önerenler Platon başta olmak üzere Antik Yunan filozoflarıdır. İdealar âlemi bu kavramların hüküm sürdüğü dünyayı da anlatır.
<p>O zaman nesneler âlemine özgü bedenin maddi istek ve arzularından sıyrılan ve idealar âlemini amaç edinen aşk "platonik aşk"tır. Mecnûn'un Leyla'ya olan aşkı gibi. Burada bizi kendisine âşık eden güzellik, sadece mutlak güzelliğin bir yansımasından ibaret olduğu için değerlidir. Bir amaç değil, bizi Mutlak Varlık'a taşıyacak olan bir araçtır. Tasavvufî düşünce, bu yolu takip eder.
<p>Başbakan "platonik aşk" polemiğinde tartışmayı realizm-idealizm ikilemine oturtuyor. Kendisini realist, muhalefeti de idealist olarak niteliyor. Muhtemelen yıldızlara bakarken önündeki çukura yuvarlanan idealistleri kastediyor. İdeolojiler çağı sona erdi. Totaliter dünya tasarımlarının pek fazla değeri kalmadı. Ama realizm-idealizm ikileminde Başbakan'ın kendisini ve muhalefeti koyduğu yer önümüzdeki tabloya uyuyor mu?
<p>Muhalefetin aşkı platonik mi? Başbakan'ınki gerçek bir aşk mı?
<p>Soyut bir ütopyayı topluma dayatmak doğru değil, ama politikacının idealar âlemi ile bir ünsiyeti olmalı. Gerçekçilik, ayarı kaçarsa değişimi de engelleyebilir. Bana kalırsa değişimden yana olan politikacı biraz platonik aşkı tatmalı ve yaşamalı.<br/></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=902707), [web.archive.org (arşiv bağlantısı)](http://web.archive.org/web/20091019104515/http://www.zaman.com.tr:80/yazar.do?yazino=902707)
