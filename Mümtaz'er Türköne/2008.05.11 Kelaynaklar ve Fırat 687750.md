# Kelaynaklar ve Fırat

*Mümtaz'er Türköne 2008.05.11*

<tr><td class="metin" colspan="2" style="padding-top: 20px; padding-left: 5px; padding-right: 10px;">Kelaynak, nesli tükenme tehdidi altında bir kuş. Siyah, uzun-eğik kırmızı gagalı bu kuş, başında tüy olmadığı için bu isimle anılıyor. İri gövdesi ile gökyüzünde süzülüşü, gerçekten muhteşem.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Kelaynaklar, yazın ve kışın uzun mesafeler kateden göçmen kuşlardan. İnsanlara benzeyen özellikleri var. Bir kere örgütlü bir toplum, birçok işi birlikte yapıyorlar. Tekeşlilik kural, baba ve anne yavruya, kuluçka evresinin başından itibaren birlikte bakıp büyütüyorlar. Belki bu kuşların en önemli özelliği, doğadaki dengenin çok hassas bir göstergesi olmaları. Tabiatta bir besin zinciri var. Bu zincir kritik bir yerden kırıldığı zaman her şey karışıyor. Tabiat, bu dengeyi bozan biz insanlardan intikam almaya başlıyor. Bugün, büyük şehirleri bile tehdit eden Kırım-Kongo virüsü taşıyan kenelerin çoğalması, belki de bu böcekle beslenen bir kuş türünün azalmasının veya yok olmasının sebebi olabilir.
<p>Kelaynaklar, 1950'li yıllardan itibaren tarımda kullanılan DDT cinsi ilaçların etkisi ile yok olma tehlikesi geçirmiş kuşlardan. Bu kuşların yazın konakladıkları yer Fırat'ın havzalarından olan Urfa'nın Birecik ilçesi. Her sene 14 Şubat'ta bu kuşlar Nil'den buraya gelirlermiş. Eskiler, 50-60 yıl önce Kelaynaklar geldiğinde gökyüzünün kapkara olduğunu anlatıyorlar. 70'li yıllarda bütün nüfus, parmakla sayılacak rakama inmiş. Aynı yıllarda başlatılan projelerle 130 civarında kuş, koruma altında yaşamlarını sürdürüyorlar. Kuşların kışın göç etmesine izin verilmiyor. 14 Şubat geldiğinde kafesten çıkartılıp doğaya salınıyorlar. 
<p>8 Mayıs'ta düzenlenen Kelaynak Festivali'nde, Birecik Kaymakamı Tuncay Sonel'den, bu bilgileri dinledim. Fırat'ın kenarındaki yalçın kayalıklarda bulunan kelaynak yuvaları, küçük bir koruma bölgesinde yaşam mücadelesi veriyorlar. En modern tekniklerle izleniyorlar. Göç etmesine izin verilen kuşlar, uydudan takip ediliyorlar. Tehlike atlatılmış görünüyor. Hem devlet, yani kaymakam, hem de halk yani belediye başkanı uyum içinde kelaynakları korumak ve tanıtmak konusunda gayret gösteriyorlar.
<p>Kelaynaklar, nesli tükenen canlıların sembolü oldukları için çok önemliler. Önümüzde birbirinden farklı iki tür var. Biri kelaynaklar, diğeri dinozorlar. Dinozorlar, tabiattaki dengenin değişmesi ile yok oldular. Kelaynaklar ise tabiatın dengesini bizler bozduğumuz için yok oluyorlar. Tabiatın neslini tükettiği canlılara müzelerde rastlıyoruz. Kelaynaklar ise tabiatta bizimle birlikte var oldukları sürece anlamlılar. İnsan, kendi bozduğu dengeyi, yine kendisi düzeltebilecek, böylece kendi hayatını da sürdürebilecek mi? Kelaynaklar yaşamaya devam ettiği sürece, bu soruya olumlu cevap verebileceğiz. İşte bu yüzden kelaynak meselesi çok önemli.
<p>Fırat, binlerce yıl medeniyetlere beşik olmuş bir efsane nehir. İnsanın kendisine ve çevresine saygısı bir medeniyet işareti. Kelaynak festivali vesilesiyle, Birecik'in yanında Urfa'yı, Halfeti'yi görme imkânı buldum. Yüzyıllar süren yoksulluk medeniyete sadece tevazû getirmiş. Asalet bu topraklara sinmiş, şahsiyete dönüşmüş. Gündelik hayatın koşuşturması içinde bile insanların yüzlerinde, o yörenin beyaz taşlarına kazınmış gibi duran asaleti hissedebiliyorsunuz. İlk defa Urfa'da cuma selâsından önce dinlediğim Medhullah, bu medeniyetin gizemlerinden belki sadece birine işaret ediyor. Balıklı Göl'ün etrafında, semavî bütün dinlerin ortak geçmişi duruyor.
<p>Eyüp Azlal'ın imzalayıp elime tutuşturduğu "Efsane Nehir Fırat" biraz dağınık ama ilgi çekici bir kitap. Fırat'ın ve Fırat'ın etrafında şekillenen medeniyetlerin tarihini bilmek, bu toprakların nelere gebe olduğunu anlamanın ön şartı. Haramîlerin egemen olduğu bir dünyada, sizin zenginliğiniz medeniyetiniz. Sembolünüz de Fırat.
<p>Kelaynaklar ve Fırat, artık sona ermiş gibi görünen bir medeniyetin mucizevi canlanışının sembolü olabilir. İnsanın tabiata, dolayısıyla kendisine ve oradan kendi geçmişine saygısı, geleceğini inşa etmenin başlangıç noktası demek.
<p>Bizler, bu toprakların insanları, yoksul düşmüş soylularız. Şimdi zenginliği, yitirdiğimiz medeniyeti yeniden inşa ederken bulacağız..<br/></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=687750), [web.archive.org (arşiv bağlantısı)](http://web.archive.org/web/20080613230731/http://www.zaman.com.tr:80/yazar.do?yazino=687750)
