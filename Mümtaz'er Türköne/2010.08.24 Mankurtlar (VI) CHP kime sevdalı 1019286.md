# Mankurtlar (VI): CHP kime sevdalı?

*Mümtaz'er Türköne 2010.08.24*

<td class="columnist-detail">
<p>Referandum paketi yüksek bir oy oranı ile sandıktan çıkarsa, sonuç en çok kime fayda sağlayacak? Temel hak ve özgürlüklerimizi "yaşama hakkı"ndan başlayarak bir öncelikler sırasına koysak ve anayasa değişikliğinin farklı meşrepteki kesimlere sağlayacağı "fayda"yı bu sıralamaya göre yapsak ilk başa CHP'lileri yerleştirmemiz gerekir.</p>
<p>
<div id="haberMetinDiv">
<p>Referandumla değişecek anayasa herkesten önce CHP'lilerin hayatına kefil olacak. Bu referandum, en çok CHP'lilere can güvenliği sağlayacak.
<p>Neden mi? Çünkü devletin derinlerinde iktidardan pay kapma peşinde olanlar, kalıp halinde giriştikleri oyunda hep CHP kitlesini hedef aldılar. Darbecilerin kaos yaratmak ve darbe şartlarını hazırlamak için öldürdükleri, zarar verdikleri kişiler hep CHP'liler oldular. Bu sistematik darbe tekniğinin neredeyse hiç istisnası yok.
<p>Mahkeme kararı ile kesinleşen Danıştay suikastından geri giderek hatırlatalım. Bir tek Danıştay yargıcının hayatı ile sınırlamayalım: Hedef alınan kitle kimlerdi? Balyoz planı ile Kafes planında canından olacakların siyasî eğilimleri hangi partiye yakındı? Geriye gidelim: Madımak'ta canından olanlar, kimin iktidarında bu katliama maruz kaldılar? Maraş katliamında iktidarda tek başına kim vardı?
<p>Elli yıl boyunca defalarca tecrübe ettiğimiz ve öğrendiğimiz "karanlık işler planı" hep aynı değil mi? Cumhuriyete gönül vermiş laik vatandaşlarımıza yönelik irticaî tehdit göz alıcı biçimde yükselecek. Sonra mürteciler önce laik vatandaşlarımızın hayat biçimine saldıracak, sonra da canlarını alacaklar. Laikliğin yılmaz bekçisi olan darbeciler, bu "elim durum"dan vazife çıkartacak, Cumhuriyet'i ve bu vatandaşlarımızın hayat biçimini korumak için darbe yapacaklar.
<p>Türkiye'de üç yıldır faili meçhul cinayet işlenmiyor. Ergenekon davası, kim bilir kaç laik-cumhuriyetçi vatandaşımızın hayatını kurtardı. Referandumdan yüksek bir evet oyu çıkması, kim bilir kaç benzer vatandaşa yönelik tehdidi bertaraf edecek. Yeni haliyle anayasamız, laik yaşam biçimine yönelik darbe kışkırtmalarından beslenen tehditleri durduracak. CHP'lilere daha güvenli bir gelecek hazırlayacak.
<p>Kurbanlık koyun, elinde ot tutan kasabın peşine takılıyor, arada sırada kanlı bıçağını da yalamayı ihmal etmiyor. Referandum paketi herkesten önce CHP'lilere hayat güvencesi veriyor. Mankurtların, kendisine eziyet edenlere sorgusuz sualsiz itaat etmesi aynı şey değil mi? İçi kof ideolojik kalıplar sadece bu insanları kendi katillerinin peşine takılmaya ikna eden mankurtlaştırma saçmalıkları değil mi?
<p>CHP'nin çekirdek seçmen kitlesi ya Türkiye'nin eskimiş tuzu kuru seçkinleri ya da mezhep güvencelerini bu partinin çatısı altında bulanlar. İthal ikameci ve karma ekonomi dönemlerinin bürokrat elitleri ve bu düzenden beslenen orta sınıflar, eski şaşaalı günlerini arıyorlar ve yükselen yeni seçkinlere karşı derin bir kıskançlık besliyorlar. Başörtüsü sadece gecekondularda ve taşrada kalsaydı, CHP bir başörtüsü sorunu çıkartır ve ikna odaları açmaya niyetlenir miydi? CHP'nin biteviye kontra bir parti olarak kalması da hep bu yüzden. CHP'den geleceğe dair yeni bir proje çıkmaması, geçmişe gömülü kalmasından.
<p>Sol partiler, dünyanın her yerinde değişimin temsilcisidir. Türkiye'de değişimin motoru hep muhafazakâr partiler oldu. Standart CHP'lilik devletin sunduğu imkânlarla kazanılan ayrıcalıkların devamı anlamına geldi. 27 Mayıs darbesi, CHP'lilerin darbeseverliğinin turnusol kâğıdıdır. "İyi darbe-kötü darbe" ayırımı yapanlar darbe karşıtı olamaz. Devletle kazanılan ayrıcalıklar devletle devam eder. Askerin hep CHP'ye yakın mesafede durmasının sebebi, ikisinin de devletle var olması değil mi? CHP, hâlâ bir devlet partisi. Yapacak bir şey yok. Katiline bu kadar derin sevgi besleyen bir âşığı nasıl ikna edeceksiniz?
<p>Referandum paketi CHP'lilerin hayatına kefil olacak. AK Parti'yi ise darbecilerin uydurduğu iftiralardan koruyacak. Hangisi daha öncelikli?</p></p></p></p></p></p></p></p></p></div>
</p>
<a href="http://web.archive.org/web/20110105042939/mailto:m.turkone@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=1019286), [web.archive.org (arşiv bağlantısı)](http://web.archive.org/web/20110105042939/http://www.zaman.com.tr/yazar.do?yazino=1019286)
