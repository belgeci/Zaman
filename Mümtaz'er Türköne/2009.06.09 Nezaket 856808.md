# Nezaket

*Mümtaz'er Türköne 2009.06.09*

<tr><td class="metin" colspan="2" style="padding-top: 20px; padding-left: 5px; padding-right: 10px;">Başbakan'ın nezaket kuralları üzerine başlattığı tartışma, sıradan bir usûl tartışması değil. Asgarî ölçülerde nezaketi koruyarak siyaset yapmak, canımızı yakan asıl sorunlardan daha önemli ve öncelikli bir sorun.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Tatlı dille açılacak kapılar değil, reel sorunlarımızı çözeceğimiz ortak iletişim zemininin muhafazası, söz konusu olan. Öfkeyi dizginlemek, kişisellikten uzaklaşmak, yıkıcılığa meydan vermemek için mutlaka var olması gereken ortak dil nezaket. Tekrarlamalıyız: Nezaket basit bir usul ve adap çerçevesi değil, aynı zamanda sorun çözebilmenin asgari şartı.
<p> "Sen" diye hitap ettiğiniz biri ile, ya çok samimi olmanız ya da birazdan kavgaya tutuşmanız lâzım. "Sayın" diye başladığınız hitabın ise isterseniz alaycı bir vurgu ile söyleyin veya yapmacık olduğu belli olsun- sert bir tartışmaya dönüşmesi zor. Bütün medenî kuralların ve âdetlerin pratik bir ihtiyacı karşılaması gibi, nezaket de birbiriyle konuşabilen, anlaşabilen dolayısıyla uzlaşarak barış içinde yaşayabilen toplumların vazgeçilmez ilişki biçimi. Nezaket kibarlık veya incelik değil, farklı olanı yan yana getirecek ortak bir dil ve en çok da siyaset için gerekli.
<p>"Sayın" hitabını siyasete rahmetli Bülent Ecevit kazandırdı. Nezaket galip geldi ve kimse bu hitap biçimini yok sayamadı. "Usul asıldan önce gelir" hükmünce, Osmanlı toplumunda hitap biçimleri çok zengin bir sınıflandırma konusu olmuştu. İsmin başına konulan sıfat, o kişinin unvanı gibiydi. Padişah için "devletli" diye başlayan "saadetli" diye devam eden "izzetli", "mehabetli", "atüfetli" diye süren hitapların hepsini bugün "sayın" ile karşılıyoruz. Cumhuriyet'in başlarında 1930'ların dilde arılaştırma fırtınasında "bay" kelimesi icat edilmiş ama isimlerin başına konulan bu sıfat kifayet etmemişti.
<p>Siyasetin zirvesindeki rekabetin sorun çözmeye odaklı olması için nezaket içinde yürümesi şart. Türkiye'nin istikrara ihtiyacı var. Yapıcı bir dil olmadan istikrarın devamı mümkün değil. Birbiriyle nezaket dışı bir dil üzerinden polemiğe giren liderlerin temsil ettiği bir ülkede istikrarı sürdürmek kolay değil. Toplum sağa-sola savrulduğu zaman siyaset toparlamalı. Bunun için siyaset hep toparlayıcı, uzlaştırıcı mesajlar üretmeli. Nezaket olmadan nasıl toparlayıcı olursunuz?
<p>Türkiye'nin yapısal anlamda çözüm bekleyen temel iki sorunu var. Kürt sorunu, özünde bir nezaket sorunu. Dilleri yüzünden aşağılandıklarını, ayrımcılığa tabi tutulduklarını düşünen vatandaşlarınıza artık nezaket çerçevesinde davranarak bu sorunun üstesinden geleceksiniz. Şiddetin sona erdirilerek barışın tesisinin vazgeçilmez şartı da aynı nezaket. Nezaketin, karşınızdaki insanın onuruna saygı göstermek olduğunu unutmayalım. Anadili Kürtçe olan insanların kendilerini saygın vatandaşlar olarak görmeleri durumunda, Kürt sorunu diye bir sorun kalır mı? Peki bu nezaketin şartları neler?
<p>Alevîlerin şikâyetlerini sona erdirecek yol da aynı. Önyargılardan arınmış, farklı olana saygı ve nezaket çerçevesinde davranan bir toplumda Alevîlerin sorunu kalır mı? Hukukla, anayasa ile değil nezaket kuralları ile aşılacak çok uzun bir yol yok mu önümüzde?
<p>Siyaset mesleği yüksek bir konsantrasyon ve adanma gerektiriyor. Liderler kendini kaptırıp giderken bazen öfkelerine mağlup oluyorlar. Bazen de taraftarlarının kendilerinden böyle öfkeli ve kaba bir dil beklediğini düşünüyorlar. Halbuki siyasetçinin sahip olması gereken sağlam sinirler ve sabır tam da bunun için gerekli.
<p>Barış içinde bir arada yaşamak, sorunlarımızı çözmek ve ilerlemek için su gibi, hava gibi nezakete ihtiyacımız var. <br/></p></p></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=856808), [web.archive.org (arşiv bağlantısı)](http://web.archive.org/web/20090618161424/http://www.zaman.com.tr:80/yazar.do?yazino=856808)
