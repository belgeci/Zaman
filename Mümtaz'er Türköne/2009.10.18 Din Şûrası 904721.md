# Din Şûrası

*Mümtaz'er Türköne 2009.10.18*

<tr><td class="metin" colspan="2" style="padding-top: 20px; padding-left: 5px; ">IV. Din Şûrası geçtiğimiz hafta Ankara'da toplandı. Diyanet İşleri Başkanlığı din şûrasını beş yılda bir topluyor ve dinî konularda uzman birikimini kayda geçiriyor. Bu seferki şûranın konusu "din ve toplum" başlığını taşıyordu. Gerilimli laiklik tartışmaları gündemde olmayınca bu tür toplantıların magazin boyutu azalıyor; öbür taraftan daha sakin ve sağduyulu derin müzakereler yürütülüyor.</td></tr><tr><td class="metin" colspan="2" style="padding-top: 20px; padding-left: 5px; "><p>Aslında dini bireyin vicdanı ile sınırlamaya çalışan günümüz laik dünyasında "din ve toplum" başlığı kışkırtıcı. Diyanet İşleri Başkanı Bardakoğlu, açılış konuşmasında bu başlığın sunduğu çerçeveyi alabildiğine genişletti: "Bu çağın önümüze çıkardığı sorunlar karşısında, dinin, aidiyetimizi besleyen bir referans alanı olarak bugün bize ne gibi alanlar açtığı, sorunlarımızın çözümü noktasında ne gibi önerilere sahip olduğu konusunda çok derin okumalara, çok derin analizlere ihtiyacımız var." Diyanet İşleri Başkanı'nın koyduğu çerçeve, dinin toplumsal olarak sunduğu imkânların, fırsatların ve getirdiği çözümlerin belki tarihsel olarak kendini kanıtlamış olan gücüne dair. Nitekim şûra boyunca ele alınan "toplumsal" nitelikli sorunlar üzerinden yürütülen eleştiriler ve dinin bu sorunlara yönelik çözüm potansiyeli bu çerçevenin genişliği hakkında bir fikir veriyor. Dinin toplumsal olgu olarak nesneleştirilmesi, din üzerinden toplumun çözümlenmesi ile, dinin toplumu organize etme ve toplumsal hayatı denge içinde sürdürme yeteneği birbirinden farklı iki sosyolojik boyut. "Din ve Toplum" başlığı altında din alimleri dinin toplumsal sorunları çözme yeteneği konusunda sunduğu imkânları öne çıkartıyorlar. 
<p>Büyük sorunlar üzerinde kafa yormayı, büyük sorunları çözecek iddialı çözümler peşinde koşmayı seviyoruz. Büyük düşünmek ve büyük işlerle uğraşmak, sorunlarımızı çözmese bile gündelik hayatın zorluklarından sıyrılmamızı sağlıyor. Halbuki büyük sorunların tamamı, gündelik hayat içinde karşımıza çıkan küçük sorunların sistemli hale gelmesinin sonucu. Toplum gelişip değiştikçe bu sorunlar da nitelik değiştiriyor. Bireyin toplumla ilişkilerinde ruh sağlığını koruyacak yeni dengelere, yeni çözümlere ihtiyaç duyuluyor. Aksi takdirde toplumun zıvanadan çıktığı duygusuna kapılıyoruz. 
<p>Gazetelerin üçüncü sayfaları aracılığıyla topluma yayılan bir ahlakî erozyon var. Cinsel suçlarda artışlar, akıl almaz vahşi cinayetler ve intihar vak'aları bir toplumsal rahatsızlığı işaret ediyor. Bu üçüncü sayfa haberleri aracılığıyla yayılan anormalliğin ahlakî muhasebesini kimse yapmıyor. Din Şûrası, çok sayıda ve giderek artan küçük sorunlarla, az sayıdaki büyük sorun arasında hem bağlantı kuruyor hem de çözümleri gösteriyor. Bu bağlantıyı oluşturmamız ve sebep sonuç ilişkisini doğru kurmamız gerekiyor. KADER Başkanı'nın geçenlerde Güneydoğu bölgesinde aile içi cinsel istismarlarla ilgili verdiği rakamlar, iddialı açılım tartışmaları arasında kayboldu gitti. Bireylerin dünyasında bozulan dengelerin, sağa sola yayılan hastalıkların toplumun bütünü üzerindeki maliyeti üzerinde yeniden düşünmemiz lâzım. Küçük sorunların önümüze yığdığı büyük sorunlara dikkatleri çekerek işe başlamalıyız. 
<p>Diyanet, "Din ve Toplum" başlığı altında alkol ve uyuşturucu ile mücadele, cinsel istismar suçlarının ve aile içi şiddetin önlenmesi gibi konularda din adamlarına öncü roller veriyor. Din adamlarının üstleneceği bu rollere toplumun şiddetle ihtiyacı var. Dinin, toplumsal sorunları çözme gücünü büyük bir özgüvenle yeniden keşfetmeden ve devreye sokmadan büyüyen bu toplumsal patoloji ile baş etmek mümkün değil. 
<p>Dinin toplumsal boyutunu, kısır laiklik tartışmalarından uzakta tartışınca toplumsal sorunlara yönelik çözüm potansiyelimiz kendiliğinden artıyor. m.turkone@zaman.com.tr<br/></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=904721), [web.archive.org (arşiv bağlantısı)](http://web.archive.org/web/20100109095206/http://www.zaman.com.tr:80/yazar.do?yazino=904721)
