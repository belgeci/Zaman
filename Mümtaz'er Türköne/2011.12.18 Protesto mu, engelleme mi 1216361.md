# Protesto mu, engelleme mi?

*Mümtaz'er Türköne 2011.12.18*

<td class="columnist-detail">
<p>Enerji Bakanı Taner Yıldız'ın jesti, çok ileri bir demokrasi örneği idi. Olayın geçtiği Yüzüncü Yıl salonu, uzun yıllar görev yaptığım Fakülte'ye ait.</p>
<p>
<div id="haberMetinDiv">
<p>O salonda gerek konuşmacı, gerek dinleyici olarak çok bulundum. Taner Yıldız'ın protestocu öğrenci ile aynı kürsüde bulunurken çekilmiş fotoğrafını, büyütüp bu salonun fuayesine asmak lâzım. Görüntülerden ve fotoğraflardan, kolay fark edilmeyen birkaç ayrıntıyı düzelteyim. Salonda protestosunu yaparken öğrenciyi karga tulumba susturmaya çalışanlar önce sadece üniversitenin güvenlik elemanları. Bakan'ın talimatı ile öğrenciyi kürsüye 'mevcutlu' olarak ite-kaka götürenler ise korumalar.
<p>Sorun şurada:
<p>Enerji Bakanı o salona, enerji politikaları konusunda bir konferans vermeye geliyor. Gazi Üniversitesi öğrencileri için bir ayrıcalık. Türkiye için çok stratejik bir konuyu birinci ağızdan dinleme şansına sahipler. Ama aralarından bir tek kişi çıkıyor, paralı eğitimi, özgürlük eksikliğini protesto ediyor. O öğrencinin protesto etme hakkı var mı? Elbette var. Peki oraya bakanı dinlemek için gelen öğrencilerin hakları? İşin püf noktası şurası: Öğrenci bakanı protesto ederken bakanın konuşmasını, gelenlerin de dinlemesini engelliyor.
<p>Sonuçta Gazili öğrenciler, bakanın hükümet üyesi olarak uyguladığı enerji politikalarını değil, bir arkadaşlarının protestosuna gösterdiği demokratik olgunluğu öğrenmiş oluyorlar. Neyse ki ülkemiz adına kazançlıyız. Çözüm: Bakanın tavrı. Zira, demokratik haklarımız ve özgürlüklerimiz enerji politikalarından daha önemli.
<p>Protestolara ihtiyacımız var. Özgürlükçü bir siyasî düzen içinde yaşadığımızı ancak böyle hissedebiliriz. Galatasaraylı hocalar ve öğrenciler, 'poşu giydiği için' cezaevinde bulunan öğrenci için protesto eyleminde bulunabilmeli. Çoğunluğun, bu gencin tutukluluk sebebinin -iddianamede ifade edildiği şekilde- poşu değil, molotofkokteyli atmak olduğunu bilmemesi önemli değil; nasıl olsa molotofkokteyli yüzünden hayatını kaybeden masum insanların haklarına mahkemeler sahip çıkıyor. Boğaziçili hocaların, bir terör örgütüne üye olduğu iddiasıyla tutuklanan öğrencileri için protesto eyleminde bulunmaları da saygıyla karşılanmalı. Hoca öğrencisine sahip çıkıyor. Bu öğrencinin herhangi bir terör eylemine karışıp karışmadığını nasıl olsa bu protestocu hocalar değil mahkeme belirleyecek. Belki de bu öğrenci gerçekten terör eylemlerine karışmış veya karışmak üzereyken; hocalarının ve arkadaşlarının şefkati sayesinde başkalarının hayatına kastetmekten vazgeçecek.
<p>Bize düşen 'molotofkokteyli'ni silah kapsamına alan yasal düzenlemeyi desteklemek. İçi benzin dolu bir şişe ve ağzına tıkılmış bir bez parçası. Yol açtığı zayiata, aldığı canlara bakılırsa tam bir terör silahı. Caydırıcı bir müeyyide lâzım. Yine terör örgütlerine karşı sıkı bir mücadele verip bizim can güvenliğimizi koruyan emniyet mensuplarına yardımcı olma görevimiz var. Boğaziçili tarih öğrencisi ile ilgili deliller onların elinde. Adil yargılama noksanlığı varsa, hukuk sisteminde çareler tükenmez.
<p>Çanakkale 18 Mart Üniversitesi'nde hafta içi verdiğim konferansta bir genç kız, son derece saygılı 'paralı eğitimden ve en önemlisi özgürlüklerin yok edildiğinden' şikâyet etti. 'Rektörün ve Vali'nin bulunduğu bir yerde hiç olmazsa özgürlüklerin olmadığını söyleme özgürlüğüne sahipsiniz' karşılığını verdim. Elbette yeterli değil, ama fena da değil. Suriye'de yüz binler sokaklarda ve protestolarını kurşun yağmuru altında ifade ediyorlar.
<p>Şiddete başvurulmadığı takdirde protesto hakkına saygı gösterilmeli. Protesto meşru bir hak. Ama başkalarının özgürlüklerini engelleme ve haklarını ihlal etme meşru bir hak olamaz. İtiraz edenlerin kendilerini ifade edecekleri zeminlere ihtiyaç var. Gençliğin yaratıcı zekâsı bir yığın parlak protesto yöntemi bulabilir. Üniversite yönetimleri de bu yöntemlerin önünü açmalı. Derse gelmeyen hocadan başlayarak protesto edecek o kadar çok şey var ki. Tek kıstas: Başkalarını engellememek.
<p>Taner Yıldız'ın jesti, politikacılara ve bu tür durumlarda şahin kesilen emniyet mensuplarına örnek olmalı. </p></p></p></p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1216361), [web.archive.org (arşiv bağlantısı)](http://web.archive.org/web/20120418121546/http://www.zaman.com.tr/yazar.do?yazino=1216361)
