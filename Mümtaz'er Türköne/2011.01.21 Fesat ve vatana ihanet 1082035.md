# Fesat ve vatana ihanet

*Mümtaz'er Türköne 2011.01.21*

<td class="columnist-detail">
<p>Siyasî mücadelenin en eski taktiklerinden biridir: İktidarı devirmek için kestirme yollardan biri toplumu sarsmaktır. Toplum kaos ve kargaşanın içine itilince, hükmünü yürütemeyen ve dayanaklarını kaybeden iktidar olgun bir meyve gibi rakiplerinin kucağına düşer.</p>
<p>
<div id="haberMetinDiv">
<p>Balyoz planı, bir askerî cuntanın bu basit taktik üzerine inşa ettiği hükümet darbesi tezgâhının adı. Gölcük Donanma Komutanlığı'nda bulunan belgeler bu meşum plan üzerinde devam eden tartışmalara ve kovuşturmaya yeni bir ışık tutuyor. Balyoz planı, Ergenekon sanıklarının kendilerini savunduğu gibi bir masa başı senaryosu değilmiş. Planın icrası için keşifler yapılmış, riskler değerlendirilmiş. Fesat tezgâhları kurulmuş. Tam olarak toplumu kaos ve kargaşanın içine sürüklemeyi amaçlayan kitlesel şiddet eylemleri bunlar. Amaç, siyasî mücadelenin en eski taktiğini kullanıp toplumu sarsmak ve iktidarı devirmek.
<p>Mahkeme bu planın aktörlerini yargılıyor. Yargı kendi işini etki altında kalmadan yapacak. Bize düşen, kişileri yargıya bırakıp bu planı taammüden vatana ihanet eylemi olarak tescil ve mahkûm etmek. Bu plan vatana ihanet planı ve bu planı yapanlar da vatan hainleri. Çünkü bu planı icra ederek toplumu sarstığınız zaman sadece iktidarı devirmiyorsunuz. Bu kaos ve kargaşanın içinde özenle ve emekle vücuda getirdiğiniz birçok varlığınızı ve değerinizi kaybediyorsunuz. Milletlerarası rekabette ülkenize içeriden ağır bir darbe vuruyorsunuz. Düpedüz, kendi vatanınıza ihanet ediyorsunuz.
<p>Devletimizi, ülkemizi ve milletimizi güçlü kılan en değerli varlığımız siyasî, ekonomik ve toplumsal istikrarımız. İstikrar, bu ülkenin sağlıklı bir bünye ile işine gücüne bakması demek. İstikrarsızlık ise, yüksek ateş veya derin bir yara ile sakatlanmak gibi, enerjinizi seferber etmenize engel olan bünyesel sorunların tamamı. İstikrarsızlık yaratarak iktidarı etkileme veya devirme planı yapmak, dev gibi bir ülkenin iktidar dizginlerini ele geçirmek için kasten milleti sakatlamak anlamına geliyor.
<p>AK Parti iktidarı gücünü Türkiye'nin istikrarını temsil etmesinden ve sürdürmesinden alıyor. AK Parti iktidarına iki tür alternatif olabilir. Birincisi, tıpkı AK Parti gibi istikrarı sağlamanın ve sürdürmenin alternatif bir adayı. Meselâ CHP, böyle bir iddia ile ortaya çıkabilir ve toplumu, istikrarı sürdürme yeteneğine ikna edebilir. İkincisi ise tıpkı Balyoz planını yapanlar gibi, Türkiye'yi kaosa sürükleyip AK Parti iktidarının elindeki istikrar kozunu etkisiz kılabilir. Ortalık yangın yerine çevrilir ve yangından arta kalanlar üzerine bir iktidar hesabına girişilir.
<p>Murat Yetkin'in, Öcalan'ın avukatlarına söylediği iddia edilen sözler, AK Parti'nin elinde tuttuğu istikrar kozuna dayalı spekülasyonlara yol açtığı için dikkat çekti. Daha önce bir Avrupa ülkesinin büyükelçisi, AK Parti Diyarbakır Milletvekili Abdurrahman Kurt'u BDP'li zannedip, ateşkese karşı çıkan sözler söylemişti. Murat Yetkin'in kastı böyle bir şey değil; yaptığı sadece bir analiz. Üstelik matematiği kuvvetli bir gazeteci. Hesap hatası yapmaz. Sadece kurduğu denklemde yanlış yerde duran bir parametre var. PKK'nın ilan ettiği ateşkes, seçimlere kadar sürecek toplumsal ve siyasî istikrarın en temel taşlarından biri. PKK için bu stratejik bir karar. Ana merkezkaç güçlerden biri, tersine merkeze doğru hamle etmiş durumda. Kürt sorununun çözümü seçim sonrasına erteleniyor. Kimse seçim öncesinde çözüm beklemiyor. BDP, bu çözümün içine yerleşeceği yeni anayasanın oluşumunda rol almak için seçimlerde güçlü bir siyasî destek arıyor. PKK 27 yıldır oynadığı istikrarsızlaştırıcı aktör rolünü askıya alıyor. PKK bile bu rolden vazgeçmişken, istikrarsızlık arayanlar kendini nasıl savunacak?
<p>Seçim sonuçlarını öngörmek için, siyasî aktörleri istikrardan ve istikrarsızlıktan yana olanlar diye iki grupta toplamak lâzım. Siyasî avantaj yakalamak, AK Parti'nin istikrar garantisine alternatif oluşturmakla mümkün. CHP'nin önü açık. MHP sertlikle uzlaşma arasında gidip geliyor. Sertleşme istikrarsızlığa oynamak demek. Türkiye'nin bugünkü şartlarında bu oyunun getirisi olmaz.
<p>Seçim, 50 milyon Türkiye Cumhuriyeti vatandaşının kafasındaki planın sandığa girmesi ve bu senaryolardan bir iktidarın çıkması demek. İstikrarsızlığa oynamak, fesatçılık veya vatana ihanet dışında ne anlama gelecek? </p></p></p></p></p></p></p></div>
</p>
<a href="http://web.archive.org/web/20110127101312/mailto:m.turkone@zaman.com.tr">
</a></td>

Kaynak: [zaman.com.tr](http://zaman.com.tr/yazar.do?yazino=1082035), [web.archive.org (arşiv bağlantısı)](http://web.archive.org/web/20110127101312/http://www.zaman.com.tr:80/yazar.do?yazino=1082035)
