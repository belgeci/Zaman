# Yeni MHP

*Mümtaz'er Türköne 2011.07.15*

<td class="columnist-detail">
<p>Seçim öncesinin büyük depremlerinden bugüne kalan izlerden biri: İstanbul eski Ülkü Ocakları Başkanı Erdem Karakoç hâlâ cezaevinde.</p>
<p>
<div id="haberMetinDiv">
<p> Diyarbakır'da 6 Temmuz'da yapılan MHP mitingi için 'provokasyon hazırlığı' iddiaları gündeme bomba gibi düşmüş ve tutuklananlar olmuştu. Hadise sadece o günlerde MHP'nin içine düştüğü bunalımın derinliğini yansıtıyordu. Kaset operasyonları MHP'yi sarsmış, geyik muhabbetlerine dönen kestirme çözümler ayağa düşmüştü. Diyarbakır mitinginde sıkılacak birkaç merminin MHP'yi kuyudan çıkartacağı tarzında boşboğazlıklar, bu provokasyon iddiasının yegane mesnedi olmuştu. Erdem Karakoç'un cezaevinde olması, teknik takibe takılan bu gevezeliklerin eseri. Başka bir iddia veya delil mevcut değil. Yeni MHP'yi konuşmaya başlamak için bu dosyanın da bir an önce kapanması lâzım.
<p>MHP, seçim sonrasında önüne çıkan ilk fırsatı değerlendirerek kendisine farklı bir kulvar oluşturmayı başardı. Keskin ve isabetli bir dönüş. CHP'nin ve BDP'nin yemin protestosunun içini boşaltıp anlamsız hale getiren, MHP'nin bu eyleme katılmaması oldu. Şayet MHP de, diğerleriyle birlikte protestoya katılsaydı AK Parti çok zor durumda kalırdı. MHP cumhurbaşkanlığı seçimindeki 367 desteğine benzeyen, kritik anlamda sonucu belirleyen bu hamlesi ile siyasetin akış istikametini değiştirdi. MHP bir yandan CHP ve özellikle BDP'yi açığa düşürdü, öbür taraftan kendisini emniyetli bir yere taşıdı. Yaralarını saracağı, hasarı onaracağı ve yeni bir strateji oluşturabileceği bir yer.
<p>MHP lideri, hükümet programı sonrasında yaptığı konuşmada yapıcı davranma ve uzlaşma mesajları verdi. Konuşmanın bütününe yansıyan hava MHP'nin yeni dönem stratejisinin ipuçlarını veriyor. MHP, hükümete karşı keskin ve yıpratıcı bir muhalefet yürütmeyecek. İşbirliğine açık ve yapıcı yaklaşımlar sergileyecek. Bir tek istisna ile: Kürt sorununun çözümü konusunda ağırlığını terazinin karşı tarafına olabildiğince artırarak yerleştirecek. Hükümet denge noktaları ararken BDP-PKK siyasetini dengeleyen güç olarak MHP her daim devrede olacak. Kürt sorunu büyük bir sorun olduğuna ve bu dönemin genel politikasını da belirleyeceğine göre, demek ki MHP bu sorun üzerinden muhalefet yaparken varlığını ispatlama sıkıntısı çekmeyecek. Aynı zamanda kendisini yeniden yapılandıracağı bir fırsat yakalayacak. MHP'nin nefes alması lâzım, çünkü ideolojik omurgası çökmüş durumda.
<p>AK Parti, MHP'nin yeni stratejisini anında satın aldı. Anayasa konusunda uzatılan zeytin dalı bu farkındalığın işareti. AK Parti Meclis'te CHP-BDP kanadının, yeni anayasa yapımında üreteceği yıpratıcı hamleleri MHP'nin bu yaklaşımıyla dengeleyeceğini hesaplıyor. Doğru bir hesap. MHP lideri Meclis'teki konuşmasında 'dışlayıcı değil kapsayıcı, ötekileştirici değil kucaklayıcı, ayrıştırıcı değil bütünleştirici, baskıcı değil özgürleştirici' bir anayasayı tanımlayarak, bu hesaba ortak olduğunu ilan ediyor. AK Parti, MHP ile BDP arasında bir denge kurarak ve CHP'yi arada sırada MHP ile hizaya çekerek hem kendi önünü hem de Türkiye'nin önünü açabilir.
<p>MHP, Türkiye'de siyasî gelişmelerin ana belirleyici aktörlerinden biri. 12 Eylül referandumu ve 12 Haziran seçimlerinde izlediği, geleneksel kimyasına aykırı politikalarla ideolojik omurgasını hasara uğrattı. Bu hasarı telafi eden güç ise lider kadro değil, MHP tabanının tutumu oldu. MHP'nin baraj tehdidi altında aldığı sonuç, parti tabanının yönetici kadroya rağmen elde ettiği büyük bir başarı. Öyleyse MHP'nin geleceğini öngörmek için şatafatlı genel merkez binasını değil, taşrada bu partiye gönül verenleri ciddiye almak lâzım. Merkezdeki bu boşluk yeni arayışların ne kadar kolay mesafe alacağını gösteriyor. Sıtma görmemiş nesiller gibi, MHP'de soğuk savaş sonrası yetişen sağduyulu bir nesil geliyor. Türk-İslâm Ülküsü'nü yeniden keşfetmek ve liderlik sorununu çözmek bu neslin yeni gündemi olacak.
<p>MHP'lilik bu ülkeyi bir arada tutan temel yapıştırıcılardan biri. Yanlış stratejiler ve kötü yönetim bu kuvvetli yapıştırıcıyı birbirine dolanmış bir koli bandına dönüştürdü. Şimdi yeni bir dönem başlıyor. Yeni CHP, bütün iddiasına rağmen ufukta yok; Yeni MHP ise güçlü sinyaller veriyor. </p></p></p></p></p></p></div>
</p>


<p><br>
		 </br></p></td>

Kaynak: [zaman.com.tr](http://zaman.com.tr/yazar.do?yazino=1158425), [web.archive.org (arşiv bağlantısı)](http://web.archive.org/web/20110902235037/http://www.zaman.com.tr:80/yazar.do?yazino=1158425)
