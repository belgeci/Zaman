# Adıyaman markası

*Mümtaz'er Türköne 2008.06.15*

<tr><td class="metin" colspan="2" style="padding-top: 20px; padding-left: 5px; padding-right: 10px;">Türkiye'nin en büyük baraj göllerinden Atatürk Barajı'nın kapladığı alanın % 65'i Adıyaman sınırları içinde. Ama, Adıyaman'a bu barajın nimetlerinden neredeyse hiçbir şey düşmüyor.</td></tr><tr><td class="metin" colspan="2" style="padding-top: 20px; padding-left: 5px; padding-right: 10px;"><p>Almak ile vermek arasında derin bir uçurum var ve bu uçurum Adıyaman'ın uzun tarihinin de özeti. Tarih boyunca 21 medeniyete ev sahipliği yapmış olan bu topraklar, yaşanmış olan her güzelliğin insanların yüzlerine, davranışlarına ve kişiliğine yansıyarak devam ettiğini ve o topraklara özgü bir markaya dönüştüğünü gösteriyor. Kommegene Krallığı'nın Nemrut Dağı'nın zirvesine bıraktığı izlerin ortak bir noktası var. Kral I. Antiochos, granit kayalara kazıttığı stellerde hep tokalaşma figürünü kullanmış. Antik uygarlıkların savaşan orduları, canavarlarla baş eden kahramanları yerine tokalaşan, yani barış içinde yaşayan toplum önderleri ön plana çıkıyor.
<p> Adıyaman bir toplumsal-siyasal barış adası. Bu barış, toplumun derinlerine işlemiş, kültüründe elle dokunulur hale gelmiş bir alışkanlığı yansıtıyor. Ve bu barış, uyuşuk-edilgen insanların teslimiyeti değil, bedeli ödenmiş, değeri anlaşılmış ve emek vererek inşa edilmiş bir medeniyet göstergesi. 12 Eylül öncesinde Türkiye, sağ-sol kanatların karşılıklı vuruştuğu cinayetlere sahne olurken Adıyaman bu cinnet çemberinin dışında kalmış. Etnik terör bölgeyi hegemonyası altında tutarken, Adıyaman farklı bir yol izlemiş. Devlet, 12 Eylül döneminde Pirin Palas'ta Orta Afrika ülkelerindeki gibi masum insanları işkenceden geçirip ortadan kaldırırken, yine sesini çıkartmamış. O dönemde işkencede gözlerinden birini kaybeden bir Adıyamanlı belediye başkanı olunca, sadece 12 Eylül sıkıyönetim komutanının diktiği saat kulesini yıkmakla iktifa etmiş. Tıpkı, 93 Harbi'nde Yeşilköy'e kadar gelen Rusların diktiği anıtın, ilk fırsatta imha edilmesi gibi.
<p> Adıyaman'ın inşa ettiği toplumsal barışın evrensel dildeki karşılığı "sivil toplum". Çok yüksek derecede bir toplumsal sorumluluk duygusu, sivil inisiyatiflerin toplumu birkaç kere en ücra köşesine kadar saracak networklerini ortaya çıkartıyor. Toplum kendisine sahip çıkıyor. Kızmadan, öfkelenmeden, bir çıkar ve karşılık beklemeden sorumluluğunu ifa ediyor. Ekonomik ve sosyal birçok alanda büyüyerek, sonuçta önümüze bir facia olarak gelecek sorunlar daha doğmadan ortadan kalkıyor. Sertaç ve Abdullah, benim Adıyaman Markası adını verdiğim toplumsal barış projesinin iki seçkin temsilcisi. İkisi de 30 yaşın altındaki gençler. Kendilerini, önümüze suçlu olarak çıkmaları çok güçlü bir ihtimal olan gençlere adamışlar. El attıkları genci sevgi ve şefkatle bir rehabilitasyon programına alıyorlar. Usta ellerde yeniden pişirip adam ediyorlar. İş-güç ve ev-bark sahibi edip topluma tekrar kazandırıyorlar. Elbette toplumdan gerekli desteği alıyorlar. Etrafa güven veriyorlar, gençleri himaye ediyorlar. Sivil toplumun ne anlama geldiğini yaptıkları işle anlatıyorlar. Toplum, devleti işin içine karıştırmadan kendisine, geleceğine sahip çıkıyor.
<p> Adıyaman'a Gökkuşağı Derneği'nin misafiri olarak geldim. Benim için çok değerli ve öğretici tecrübeler edindim. Barış içinde yaşayan ve barışın kıymetini içselleştirerek özümseyen bir toplum, aynı zamanda etrafında ve özellikle Türkiye genelinde olup bitenler karşısında hayrete düşüyor. Sabrın, tahammülün, uzlaşmanın mücessem hali olan bir kültürün sahipleri, yaşanan siyasî krizleri tahammül sınırlarının ötesinde görüyorlar. Yüksek bir entelektüel vukuf içinde, benim de bütünüyle katıldığım değerlendirmeler yapıp hükümler veriyorlar. Dernek Başkanı Mirza Gökdemir'i ve eski Başkan Dr. Murtaza Bey'i, diğer üyelerle birlikte dinlerken, farklı ve zengin bir perspektif kazandığımı fark ettim. En başta Kürt sorununun ne kadar anlamlı ayrıntıları olduğunu.
<p> Adıyaman Belediye Başkanı Necip Bey'in ve Kültür Müdürü Abuzer Bey'in zor sorunların üstesinden gelmek için gösterdikleri gayret, Anadolu'nun bu çabalarla ayakta durduğunu ve ileri gittiğini gösteriyor. Ankara'nın bütün geriliğine rağmen.
<p> Bütün aydınların, hizmet içi eğitimden geçer gibi Anadolu'nun bu derin kültürünü ve tecrübe ile oluşturulmuş denge ve çözümlerini öğrenmesi ve onların taşıyıcılığını üstlenmesi lâzım. Ben şahsen, Adıyaman markasından, Türkiye'nin sorun çözme yöntemine ve yeteneğine dair çok şey öğrendim.<br/></p></p></p></p></p></p></td></tr>

Kaynak: [zaman.com.tr](http://zaman.com.tr/yazar.do?yazino=702323), [web.archive.org (arşiv bağlantısı)](http://web.archive.org/web/20080804165233/http://www.zaman.com.tr:80/yazar.do?yazino=702323)
